{
    "thread": {
        "uuid": "ff92805679b133d529db03331b63406fb6ee28ee",
        "url": "https://beteve.cat/medi-ambient/observatori-fabra-dia-mes-calid-registrat-marc-2024",
        "site_full": "beteve.cat",
        "site": "beteve.cat",
        "site_section": "https://beteve.cat/feed/",
        "site_categories": [
            "media",
            "law_government_and_politics",
            "politics"
        ],
        "section_title": "betevé",
        "title": "L’Observatori Fabra viu un dels dies més càlids registrats mai un mes de març",
        "title_full": "L’Observatori Fabra viu un dels dies més càlids registrats mai un mes de març",
        "published": "2024-03-22T13:59:00.000+02:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://img.beteve.cat/wp-content/uploads/2024/03/Alfons-Puertas-record-22-marc-2024.jpg",
        "performance_score": 0,
        "domain_rank": 37896,
        "domain_rank_updated": "2024-03-19T12:07:56.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "ff92805679b133d529db03331b63406fb6ee28ee",
    "url": "https://beteve.cat/medi-ambient/observatori-fabra-dia-mes-calid-registrat-marc-2024",
    "ord_in_thread": 0,
    "parent_url": null,
    "author": "Marcos Amores Sánchez",
    "published": "2024-03-22T13:59:00.000+02:00",
    "title": "L’Observatori Fabra viu un dels dies més càlids registrats mai un mes de març",
    "text": "La calor desmesurada d’aquest divendres té ben pocs precedents en el mes de març. De fet, en el cas de l’Observatori Fabra, amb més de 100 anys de dades, aquest divendres és un dels dies més càlids registrats mai un mes de març, tot i que lluny del rècord absolut de temperatura màxima.\nLa mínima podria igualar el rècord absolut\nLa que és més a prop del rècord absolut és, de moment i de forma provisional, la temperatura mínima, que ha quedat en 16,4 ºC i que, si no baixa d’aquesta marca abans de la una de la matinada, haurà igualat el rècord absolut de temperatura mínima més alta registrada a l’Observatori un mes de març.\n|21/03/1990||16,4 ºC|\n|22/03/2024||16,4 ºC (provisional)|\n|24/03/2001||16,3 ºC|\n|22/03/2001||16,2 ºC|\n|mitjana del març 1991-2020||7,8 ºC|\n|mitjana del juny 1991-2020||16,9 ºC|\nLa dada no és pas menor, i constitueix un registre molt més propi de mitjans de juny més que no pas de finals de març.\nNomés tres màximes superiors a la d’avui\nEn el cas de les màximes, tot i els més de 25ºC registrats provisionalment aquest divendres són una dada realment elevada, el cert és que trobem encara tres dies de març amb temperatures màximes més altes i amb puntes de calor molt més intenses que no pas aquest divendres.\n|23/03/2001||27,9 ºC|\n|21/03/1990||26,8 ºC|\n|24/03/2023||25,7 ºC|\n|22/03/2024||25,3 ºC (provisional)|\n|mitjana del març 1991-2020||15,6 ºC|\n|mitjana del juny 1991-2020||25,7 ºC|\nD’aquesta manera, la màxima provisional d’aquest divendres (25,3 ºC) quedarà molt lluny del rècord absolut del 23 de març del 2001, quan es van assolir gairebé 28 ºC a l’Observatori Fabra (27,9 ºC). El valor d’aquest divendres, igualment, és molt més propi de mitjans de juny que de finals de març.\nAl podi en temperatura mitjana i gairebé 10ºC per sobre del que seria habitual\nI si fem en còmput global la temperatura mitjana provisional del dia, trobarem que els 20,85 ºC registrats provisionalment aquest divendres entrarien al podi dels dies més càlids registrats un mes de març en els darrers 110 anys.\n|21/03/1990||21,6 ºC|\n|23/03/2001||21,0 ºC|\n|22/04/2024||20,85 ºC (provisional)|\n|22/03/2001||20,6 ºC|\n|mitjana del març 1991-2020||11,7 ºC|\n|mitjana del juny 1991-2020||21,3 ºC|\nEl dia més càlid, en temperatura mitjana, continua sent el 21 de març del 1990, amb una màxima de 26,8 ºC i una mínima clavada a la que hem tingut provisionalment aquest divendres: 16,4 ºC.\nD’aquesta manera, amb les dades d’aquest divendres, la temperatura mitjana diària quedarà gairebé 9 ºC per sobre del que seria habitual. Una autèntica barbaritat a la qual, malauradament, ens estem acostumant darrerament. Gener i febrer, en aquest sentit, també van tenir dies amb anomalies semblants.",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "negative",
    "categories": [
        "Weather",
        "Human Interest",
        "Environment"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-03-22T16:09:17.438+02:00",
    "updated": "2024-03-22T16:09:17.438+02:00"
}