{
    "thread": {
        "uuid": "c0934971a32d2ce3a5620889f3954d10f91b08a0",
        "url": "https://www.fanpage.it/sport/calcio/salta-il-decreto-crescita-scenario-apocalittico-juve-milan-e-roma-rischiano-di-essere-distrutte/",
        "site_full": "www.fanpage.it",
        "site": "fanpage.it",
        "site_section": "https://www.fanpage.it/sport/feed/atom/",
        "site_categories": [
            "media"
        ],
        "section_title": "Sport Fanpage",
        "title": "Salta il Decreto Crescita, scenario apocalittico: “Juve, Milan e Roma rischiano di essere distrutte”",
        "title_full": "Salta il Decreto Crescita, scenario apocalittico: “Juve, Milan e Roma rischiano di essere distrutte”",
        "published": "2023-12-28T23:41:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://staticfanpage.akamaized.net/wp-content/uploads/sites/27/2023/12/decreto-crescita-lotito.jpg",
        "performance_score": 0,
        "domain_rank": 10838,
        "domain_rank_updated": "2023-12-26T12:06:20.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "c0934971a32d2ce3a5620889f3954d10f91b08a0",
    "url": "https://www.fanpage.it/sport/calcio/salta-il-decreto-crescita-scenario-apocalittico-juve-milan-e-roma-rischiano-di-essere-distrutte/",
    "ord_in_thread": 0,
    "parent_url": null,
    "author": "Maurizio De Santis",
    "published": "2023-12-28T23:41:00.000+02:00",
    "title": "Salta il Decreto Crescita, scenario apocalittico: “Juve, Milan e Roma rischiano di essere distrutte”",
    "text": "Salta il Decreto Crescita, scenario apocalittico: “Juve, Milan e Roma rischiano di essere distrutte”\nLo scenario tracciato dal senatore di Forza Italia e presidente della Lazio, Claudio Lotito (nella foto), è apocalittico. La\nmancata proroga del Decreto Crescita assesta un colpo tremendo al calcio italiano. Definisce lo stralcio della misura dal provvedimento Milleproroghe avvenuto in Consiglio dei Ministri una \"bella e grande fesseria\". Prefigura una perdita di competitività progressiva della Serie A: \"L'anno scorso abbiamo portato tre squadre in tutte e tre le finali, adesso voglio vedere che fine facciamo…\". E attacca l'Aic (Associazione Italia Calciatori) che s'era detta contraria al rinnovo della delibera per altri due mesi (fino a febbraio 2024) scrivendo una lettera al Governo.\nLa discussione in CdM è stata accesa e il comunicato della Lega\nsugli \"sconti fiscali immorali\" previsti per i calciatori è stato un diretto duro da incassare per lo stesso massimo dirigente: lo aveva caldeggiato e ora, a meno che in Parlamento non si prenda direzione differente, sul tavolo resta un tema spinoso per tutte le società per la morsa nella quale finiranno a partire dal prossimo mese di gennaio (niente più agevolazioni per il tesseramento di sportivi provenienti dall'estero).\n\"Si accorgeranno di che cavolo di errore è stato fatto – ha ammesso Lotito, come riportato dal sito notizie.com -. Se tu hai uno straniero che paga le tasse in Italia sarà meglio di uno che non viene e non le paga no? Voglio vedere chi viene adesso…\".\nL’abolizione non avrà effetti retroattivi: i club che hanno contratti in essere non perderanno i benefici fiscali e ne godranno per un massimo di cinque anni; quanto alla questione rinnovi, quelli sanciti entro il 31 dicembre (\nè il caso di Osimhen col Napoli, ufficializzato nei giorni scorsi – foto in basso) non vedranno scemate le agevolazioni. Ma dal 1° gennaio 2024 in poi cambierà tutto e gli sgravi non saranno più applicabili.\n\"La Lazio ha i suoi contratti, ma non è tanto quello il tema – ha aggiunto Lotito a corredo dello sfogo -. Il vero problema è che alcune società… grandi club com la Juventus, il Milan (\ntra le società che ha risparmiato di più finora, ndr) e la Roma potrebbero anche essere distrutte da questo tipo di situazione. Adesso chi era contrario a questa cosa ci farà vedere cosa sarà in grado di fare\".\nIl riferimento per niente affatto velato è all'Aic: \"Era contraria. Ma ha detto delle cose talmente infondate e che sono fuori da ogni logica. Quale? Questo decreto rappresenterebbe un problema per la crescita dei vivai italiani. Ma che porti quelli di 14 anni in prima squadra?\".\nSerie A\n[segui](#)",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Sport",
        "Economy, Business and Finance",
        "Disaster and Accident"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-29T01:12:14.245+02:00",
    "updated": "2023-12-29T01:12:14.245+02:00"
}