{
    "thread": {
        "uuid": "f1d6a49393052103ceed91ec06fc51fd522c9164",
        "url": "https://tg.la7.it/politica/niente-dante-per-studenti-musulmani-treviso-24-05-2024-213835",
        "site_full": "tg.la7.it",
        "site": "la7.it",
        "site_section": "https://tg.la7.it",
        "site_categories": [
            "politics",
            "law_government_and_politics"
        ],
        "section_title": "TGLA7 ultime notizie | TG LA7",
        "title": "Niente Dante per due studenti musulmani di Treviso: le opinioni dei parlamentari | TG LA7",
        "title_full": "Niente Dante per due studenti musulmani di Treviso: le opinioni dei parlamentari | TG LA7",
        "published": "2024-05-24T03:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://tg.la7.it/sites/default/files/news/2024/05/24/dante_boccaccio.jpg",
        "performance_score": 0,
        "domain_rank": 19442,
        "domain_rank_updated": "2024-05-21T13:07:53.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "f1d6a49393052103ceed91ec06fc51fd522c9164",
    "url": "https://tg.la7.it/politica/niente-dante-per-studenti-musulmani-treviso-24-05-2024-213835",
    "ord_in_thread": 0,
    "parent_url": null,
    "author": "Claudia Zanella",
    "published": "2024-05-24T03:00:00.000+03:00",
    "title": "Niente Dante per due studenti musulmani di Treviso: le opinioni dei parlamentari | TG LA7",
    "text": "Niente studio di Dante per due ragazzi di fede musulmana in una terza media a Treviso. Una decisione che ha fatto scoppiare un caso politico . La Lega, in particolare, è salita sulle barricate. Ma non solo. E il ministro dell'Istruzione e del Merito ha annunciato un'ispezione.\nCos'è successo A febbraio la professoressa ha chiesto alle famiglie se erano tutte d'accordo nel trattare l'argomento che ha uno sfondo religioso . Una sensibilità che la docente già da tempo mostra verso le sue classi, che hanno studenti di fedi diverse, dopo aver subito qualche rimostranza in passato. La Divina Commedia, pietra miliare della letteratura italiana, divisa in \"Inferno\" - dove Dante colloca anche Maometto -, \"Purgatorio\" e \"Paradiso\", sembra sia stata valutata in contrasto con la fede delle due famiglie, così i genitori dei ragazzi hanno preferito negare il consenso.\nI due studenti quindi, invece di studiare il sommo poeta, si sono dedicati alle opere di Giovanni Boccaccio . Niente lezioni su Dante Alighieri e niente compiti in classe, al loro posto un approfondimento sull'autore del Decameron, che, peraltro, dell'opera e della figura sommo poeta fu un grande promotore.\nIspezione Sulla vicenda però verranno fatti approfondimenti. Fonti dall' ufficio scolastico regionale del Veneto fanno sapere che verrà fatta un' ispezione per appurare i dettagli di quanto è successo. Una linea che è stata confermata dal ministro dell'Istruzione e del Merito, Giuseppe Valditara , al termine del Consiglio dei ministri, che ha definito \"inammissibile\" l'esclusione dal programma scolastico \"di uno dei pilastri della nostra storia e letteratura\". Contattato dal Tg La7 il ministro non ha voluto rilasciare ulteriori dichiarazioni.\nIl caso politico La notizia ha cominciato a circolare ed è subito montato il caso politico . Il sindaco di Treviso, Mario Conte , ha commentato che \"al netto della richiesta della famiglia, fatico a comprendere la scelta della dirigente scolastica di esonerare gli studenti dallo studio di Dante Alighieri, ritenuto 'offensivo' dei valori e della cultura islamica. Ritengo che questa sia una scelta difficile da comprendere perché la cultura è inclusione e integrazione e la Divina Commedia è l'opera cardine della letteratura italiana\". E ha concluso: \"Togliere dal percorso didattico Dante Alighieri è un passo indietro, verso la divisione e l'esclusione della nostra cultura, cosa che ritengo sbagliatissima\".\nI commenti non si sono fatti attendere. Matteo Salvini , segretario del Carroccio, interviene duramente. \"Non da vice presidente del Consiglio ma da genitore che studia con un figlio e una figlia, mi ha raccapricciato la notizia letta stamattina\". E ha aggiunto: \"Mi sembra demenziale che nelle nostre scuole non si possa studiare Dante perché offensivo. Penso che siamo o sull'orlo del baratro o sul limite del ridicolo\". Sostiene che eliminare \"il sommo poeta dalle nostre classi perché qualche famiglia si ritiene offesa, penso sia un cedimento culturale, etico, morale ed educativo senza capo né coda\". Il candidato per la Lega alle elezioni europee, Roberto Vannacci , scrive sui social: \"Eccoli quelli che vogliono distruggere la nostra Italia e la nostra Identità\".\nAnche la sottosegretaria all'Istruzione e al merito in quota Fratelli d'Italia, Paola Frassinetti , ritiene che quanto accaduto sia \"assurdo\". Per Frassinetti, \"integrazione significa anche conoscere la cultura del Paese dove si vive e si studia. Questo stride anche con tutti i progetti che nelle scuole si fanno sulla figura di Dante, come esempio di sensibilità umana, di passione civile e di ardente spiritualità\". Il vide presidente della Camera dei deputati, Fabio Rampelli , ricorda che \"La Commedia, definita 'Divina' da Giovanni Boccaccio quando venne chiamato a commentarla, è un pilastro della letteratura italiana, europea e mondiale. Bene ha fatto il Ministro Valditara a richiedere un'ispezione per chiarire i fatti, posto che è impensabile immaginare una didattica \"ad personam\" dove ogni studente possa richiedere esoneri per autori, periodi storici, filoni letterari non graditi. Nessuno tocchi Dante\".\nL' indignazione però è bipartisan . Interviene su X anche Simona Malpezzi , senatrice Pd e vice presidente della Commissione bicamerale Infanzia e adolescenza: \"Se fosse vero sarebbe profondamente sbagliato. Conoscere Dante non toglie nulla alla confessione religiosa dei ragazzi ma aggiunge molto alla conoscenza della cultura italiana. Integrazione si fa per aggiunta, mai per sottrazione. Studiare i padri della nostra letteratura non toglie nulla rispetto alla cultura altrui\". Anche la deputata dem Debora Serracchiani si è detta incredula del fatto \"che si possa mettere in discussione lo studio nelle scuole della Divina Commedia, un patrimonio dell'umanità imprescindibile per qualunque formazione culturale non solo italiana. È proprio compito della scuola dare a tutti gli studenti gli strumenti critici per distinguere tra lo specifico storico del Medioevo di Dante e il valore universale della sua espressione artistica\". E ha concluso: \"Posso auspicare che si tratti di un caso isolato e che come tale venga risolto contenendo le strumentalizzazioni\".\nReazioni in questo senso anche dal Movimento 5 stelle . \"La Divina commedia di Dante Alighieri è un'opera universale che appartiene a tutto il mondo. La sola ipotesi di esonerare degli studenti dal suo studio per motivi religiosi è semplicemente ridicola e contraria al valore superiore dell'opera e dell'arte in generale. Al tempo stesso è ridicolo che ci siano esponenti politici che strumentalizzano un caso che si auspica sia singolo e isolato per costruirci una narrazione a proprio uso e consumo. Di loro il Sommo Poeta direbbe soltanto 'Non ti curar di loro, ma guarda e passa'\", ha detto il deputato M5s in commissione cultura, Gaetano Amato .\nLa comunità degli stranieri a Treviso Abdallah Khezraji, leader delle associazioni delle comunità straniere a Treviso , che è di religione islamica, giudica la polemica sull'insegnamento di Dante e gli studenti musulmani \" una questione del tutto priva di senso \". In due città del Marocco, cioè C asablanca e Tangeri, ricorda \"esistono istituti culturali intitolati a Dante Alighieri \" e, per quanto riguarda la destinazione allegorica di personaggi in evidenza in paradiso o inferno, Dante avrebbe un predecessore islamico altrettanto pungente . \"Si tratta - spiega Khezraji - del poeta musulmano Abu Laala Maari, vissuto in Siria nel 950, il quale, oltre ad una 'commedia' impostata sui premi e sui castighi dopo la morte, ha scritto un'opera in cui rinnega il proprio dio colpevole di averlo reso cieco\".\nPer restare aggiornato sulle ultime notizie segui gratis il canale whatsapp del Tgla7\nPuoi anche iscriverti al canale whatsapp della rete la7\nContinua a leggere su Tg.La7.it Notizie correlate Ramadan: a Pioltello scuola chiusa e a Turbigo è festa. Bufera sul ministro Valditara per la norma anti-Ramadan Il Ministro vara una norma anti scuole chiuse per le festività religiose non riconosciute 10.04.2024",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Religion and Belief",
        "Education",
        "Social Issue"
    ],
    "webz_reporter": false,
    "external_links": [
        "https://vodpkg.iltrovatore.it/local/mp4/content/entry/data/0/621/0_lj4xuzcl_0_u4u4h716_1.mp4",
        "https://whatsapp.com/channel/0029Va5WHzCJENy2cArrEw1s",
        "https://whatsapp.com/channel/0029VaAlnkxICVfiROwdcN3k",
        "http://la7-vh.akamaihd.net/i/,/content/entry/data/0/621/0_lj4xuzcl_0_qp0gstlf_1,/content/entry/data/0/621/0_lj4xuzcl_0_u4u4h716_1,.mp4.csmil/master.m3u8",
        "https://www.vodpkg.iltrovatore.it/local/mp4/content/entry/data/0/621/0_lj4xuzcl_0_u4u4h716_1.mp4",
        "https://www.whatsapp.com/channel/0029Va5WHzCJENy2cArrEw1s",
        "http://www.la7-vh.akamaihd.net/i/,/content/entry/data/0/621/0_lj4xuzcl_0_qp0gstlf_1,/content/entry/data/0/621/0_lj4xuzcl_0_u4u4h716_1,.mp4.csmil/master.m3u8",
        "https://www.whatsapp.com/channel/0029VaAlnkxICVfiROwdcN3k"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-05-24T16:18:36.101+03:00",
    "updated": "2024-05-24T17:17:02.929+03:00"
}