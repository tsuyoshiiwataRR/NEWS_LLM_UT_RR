{
    "thread": {
        "uuid": "c87f9909fff01706e02a2d77c63d73d33e038e22",
        "url": "https://www.vaticannews.va/it/chiesa/news/2024-05/morto-rettore-cattolica-franco-anelli-milano.html",
        "site_full": "www.vaticannews.va",
        "site": "vaticannews.va",
        "site_section": "https://www.vaticannews.va/it.rss.xml",
        "site_categories": [
            "uncategorized"
        ],
        "section_title": "\n            ",
        "title": "È morto il rettore della Cattolica Anelli, il Papa: ha promosso i valori cristiani",
        "title_full": "È morto il rettore della Cattolica Anelli, il Papa: ha promosso i valori cristiani",
        "published": "2024-05-24T13:00:00.000+03:00",
        "replies_count": 0,
        "participants_count": 1,
        "site_type": "news",
        "country": "BR",
        "main_image": "https://www.vaticannews.va/content/dam/vaticannews/agenzie/images/ansa/2024/05/11/12/1715422051844.jpg/_jcr_content/renditions/cq5dam.thumbnail.cropped.1500.844.jpeg",
        "performance_score": 0,
        "domain_rank": 2823,
        "domain_rank_updated": "2024-05-21T13:07:53.000+03:00",
        "reach": null,
        "social": {
            "facebook": {
                "likes": 108,
                "comments": 28,
                "shares": 1
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "c87f9909fff01706e02a2d77c63d73d33e038e22",
    "url": "https://www.vaticannews.va/it/chiesa/news/2024-05/morto-rettore-cattolica-franco-anelli-milano.html",
    "ord_in_thread": 0,
    "parent_url": null,
    "author": "Vatican News",
    "published": "2024-05-24T13:00:00.000+03:00",
    "title": "È morto il rettore della Cattolica Anelli, il Papa: ha promosso i valori cristiani",
    "text": "È morto il rettore della Cattolica Anelli, il Papa: ha promosso i valori cristiani\nVatican News\nÈ morto ieri sera, 23 maggio, a Milano in circostanze ancora da chiarire il rettore dell'Università Cattolica del Sacro Cuore, Francesco Anelli. Aveva 60 anni; il corpo è stato trovato nel cortile interno del palazzo in cui abitava. Secondo quanto ricostruito dai carabinieri - riferisce l'Ansa - il rettore si sarebbe lanciato dal sesto piano. Dal 2013 alla guida dell’Ateneo, era al suo terzo mandato prossimo alla scadenza.\nTelegramma del Papa\nAppresa la notizia del \"tragico decesso\", il Papa - si legge in un telegramma a firma del cardinale segretario di Stato, Pietro Parolin, indirizzato all'Università Cattolica e della Fondazione Policlinico Universitario Agostino Gemelli IRCCS - esprime \"la sua vicinanza alla mamma, ai congiunti come pure all'intera famiglia dell'Ateneo e della Fondazione\". Ricordando \"l'impegno per la promozione dei valori cristiani in ambito universitario, favorendo il dialogo con le nuove generazioni\", Francesco affida Anelli alla misericordia divina e \"mentre invoca per quanti piangono la sua scomparsa il conforto della fede e della speranza crisitana\", invia la benedizione apostolica. Il Pontefice aggiunge pure \"l'espressione della mia partecipazione al lutto con un ricordo dell'altare\"\nCosternazione da Università e Fondazione Gemelli\n“Profonda costernazione\" la esprime pure in una nota la Comunità dell’Università Cattolica e della Fondazione Gemelli, alla quale, si legge, Franco Anelli \"ha dedicato la propria opera e l'intera sua vita\". Ateneo e Fondazione si raccolgono \"nel compianto e nella preghiera, esprimendo il più sentito cordoglio alla sua mamma e ai suoi cari”.\nIl cordoglio della CEI\nAnche il presidente della CEI, il cardinale Matteo Maria Zuppi, si unisce al dolore collettivo “per la tragica scomparsa del Magnifico Rettore” Anelli. “In questo momento di sgomento, a nome dell’Episcopato italiano – si legge in un comunicato -, esprimo cordoglio alla sua mamma, ai suoi cari e alla comunità tutta dell’Ateneo e del Policlinico, cui ha dedicato la sua esistenza. Assicuro la preghiera della nostra Chiesa, affidando il caro professor Anelli alla misericordia del Padre”.\nUna lunga carriera\nNato nel 1963 a Piacenza, Anelli era giurista e un avvocato. Laureato in Giurisprudenza nella Sede della Cattolica di Milano, dopo il dottorato di ricerca in Diritto commerciale, è divenuto professore associato di Istituzioni di Diritto privato presso la facoltà di Economia e commercio nel 1993, e quindi professore straordinario nella facoltà di Giurisprudenza dell'Università degli Studi di Parma nel 1996.\nNel 1998 diventa cassazionista dopo aver conseguito il dottorato di ricerca in diritto commerciale e l'esame per l'accesso all'avvocatura. Ha insegnato diritto civile prima nella sede piacentina della Cattolica, successivamente, dopo la nomina a rettore, aveva iniziato a seguire il corso di Istituzioni di diritto privato a Milano. Autore di diverse monografie e decine di articoli nell’ambito del diritto civile. È stato professore associato di Istituzioni di Diritto privato presso la facoltà di Economia e commercio nel 1993, e quindi professore straordinario nella facoltà di Giurisprudenza dell'Università degli Studi di Parma nel 1996. Inoltre era vice-presidente della Fondazione E4Impact, e tra i componenti del Consiglio di Amministrazione della Fondazione Policlinico Universitario “A. Gemelli” IRCCS e di “Avvenire Nuova Editoriale Italiana S.p.A”.\nIl professor Anelli è stato l’ottavo Rettore nella storia dell’Ateneo fondato da Padre Gemelli nel 1921. Il 13 maggio 2022 Papa Francesco aveva nominato Franco Anelli consultore della Congregazione per l’Educazione cattolica.\nUltimo aggiornamento alle ore 14 del 24 maggio 2024\nGrazie per aver letto questo articolo. Se vuoi restare aggiornato ti invitiamo a iscriverti alla newsletter\n[ cliccando qui](/it/iscrizione-newsletter.html)",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Religion and Belief"
    ],
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-05-24T15:10:46.481+03:00",
    "updated": "2024-05-24T15:10:46.481+03:00"
}