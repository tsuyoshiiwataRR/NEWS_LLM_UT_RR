{
    "thread": {
        "uuid": "b63f67ba2de0f6efe08f501d3369c24357c49bb6",
        "url": "https://www.elnacional.cat/ca/opinio/condemna-vaticana-miriam-diez_1138701_102.html",
        "site_full": "www.elnacional.cat",
        "site": "elnacional.cat",
        "site_section": "https://www.elnacional.cat/uploads/feeds/feed_ca.xml",
        "site_categories": [
            "travel",
            "national_parks"
        ],
        "section_title": "ElNacional.cat",
        "title": "Condemna vaticana",
        "title_full": "Condemna vaticana",
        "published": "2023-12-24T05:30:00.000+02:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://www.elnacional.cat/uploads/s1/44/45/24/99/miriam-diez-el-nacional_4_1258x630.jpeg",
        "performance_score": 0,
        "domain_rank": 18110,
        "domain_rank_updated": "2023-12-19T12:06:12.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "b63f67ba2de0f6efe08f501d3369c24357c49bb6",
    "url": "https://www.elnacional.cat/ca/opinio/condemna-vaticana-miriam-diez_1138701_102.html",
    "ord_in_thread": 0,
    "parent_url": null,
    "author": "Míriam Díez",
    "published": "2023-12-24T05:30:00.000+02:00",
    "title": "Condemna vaticana",
    "text": "El Tribunal de l’Estat Vaticà, en una sentència inèdita, ha condemnat al cardenal Angelo Beccciu a cinc anys i mig de presó per malversació de fons. Aquest escàndol vaticà, que ha vist implicat el cardenal per una inversió immobiliària d’alt risc a Londres a compte de fons vaticans, ha acabat amb la condemna al cardenal i a nou persones més, i també diverses empreses n’han sortit esquitxades.\nDe nom angelical (don Angelo) i cognom Becciu (es pronuncia \"betxu\"), aquest eminentíssim assessor del Papa ha fet perdre moltes hores als tribunals vaticans, que han hagut d’investigar els 200 milions de dòlars i d’ús il·lícit en l’administració dels béns eclesiàstics. El cardenal ha estat condemnat a inhabilitació perpètua per a càrrec públic. El fet no és només tèrbol, èticament reprovable i trist, sinó indignant i carn per a possible i trepidant guió audiovisual. Per exemple, Cecilia Marogna (la dama del cardenal, li diuen) va rebre més de mig milió d’euros suposadament per facilitar l’alliberament d’una monja segrestada a Mali. El cardenal havia autoritzat aquest pagament quan ell era un alt càrrec vaticà. La senyora Marogna, en comptes d’alliberar una segrestada, es va comprar roba de Gucci i Prada, i ho argumenta amb serenor explicant que eren objectes necessaris i complements adients que necessitava per negociar amb persones \"d’alt nivell\" per aconseguir fruits diplomàtics i ajudar les nunciatures del món.\nEl papa Francesc s’està distanciant de manera sideral dels corruptes que descobreix\nEls advocats del cardenal titllen \"d’absurda\" l’acusació a Becciu i, tot i respectar la sentència, asseguren que el cardenal és innocent. La Viquipèdia ja s'ha afanyat a definir-lo com a \"sacerdot i diplomàtic italià, delinqüent convicte\". El cardenal Becciu ara té 75 anys, i va néixer a una ciutat anomenada Pattada, a Itàlia. Un bon cop de peu li ha conferit ara la justícia vaticana, que, des dels escàndols contra Ratzinger, no havia protagonitzat un enrenou semblant ni un judici tan llarg.\nEl papa Francesc s’està distanciant de manera sideral dels corruptes que descobreix. En té més. Però, per sort, també està acompanyat de jutges que fan la seva feina i d’assessors que li van dient com està el món. Mentre els seus tribunals estan ocupats amb aquests temes tan poc espirituals, la Doctrina de la Fe ha publicat\nFiducia Supplicans, un document que obre la possibilitat a les \"parelles en situacions irregulars\" i parelles homosexuals a rebre benediccions. Sota el pessebre i l’arbre de Nadal a la plaça de Sant Pere, les coses es mouen.",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "negative",
    "categories": [
        "Religion and Belief",
        "Human Interest",
        "Crime, Law and Justice"
    ],
    "external_links": [
        "https://press.vatican.va/content/salastampa/it/bollettino/pubblico/2023/12/18/0901/01963.html#es",
        "https://www.press.vatican.va/content/salastampa/it/bollettino/pubblico/2023/12/18/0901/01963.html#es"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-24T06:42:38.682+02:00",
    "updated": "2023-12-24T06:42:38.682+02:00"
}