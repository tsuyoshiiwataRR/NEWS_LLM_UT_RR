{
    "thread": {
        "uuid": "51668de5ce731eabfa5095d91e11180e1924fbc3",
        "url": "https://notizie.tiscali.it/esteri/articoli/no-francesco-natale-odio-guerra/?chn",
        "site_full": "notizie.tiscali.it",
        "site": "tiscali.it",
        "site_section": "https://notizie.tiscali.it/ultimora/",
        "site_categories": [
            "media"
        ],
        "section_title": "Ultime notizie dall'Italia e dal mondo - Tiscali Notizie",
        "title": "No di Francesco a un Natale di consumismo e guerra - Tiscali Notizie",
        "title_full": "No di Francesco a un Natale di consumismo e guerra - Tiscali Notizie",
        "published": "2023-12-24T02:00:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://notizie.tiscali.it/export/sites/notizie/.galleries/23/papa-angelus.jpg_613881476.jpg",
        "performance_score": 0,
        "domain_rank": 5132,
        "domain_rank_updated": "2023-12-19T12:06:12.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "51668de5ce731eabfa5095d91e11180e1924fbc3",
    "url": "https://notizie.tiscali.it/esteri/articoli/no-francesco-natale-odio-guerra/?chn",
    "ord_in_thread": 0,
    "parent_url": null,
    "author": "Carlo Di Cicco",
    "published": "2023-12-24T02:00:00.000+02:00",
    "title": "No di Francesco a un Natale di consumismo e guerra - Tiscali Notizie",
    "text": "All’Angelus un rinnovato appello per anteporre la gentilezza di Dio alla perdita di umanità Dentro il crepitio delle armi i boati delle bombe e dei missili che cadono a pioggia su Gaza e la fanno da padroni anche nei palazzi dove la politica discute senza trovare la quadra della pace, risuona oggi l’invito di papa Francesco a occuparsi degli altri, specialmente degli emarginati e di chi soffre dolori e paure della guerra, con a “gentilezza di Dio”. La gentilezza ci obbliga a vedere le cose in un’ottica che può curare e guarire perché antepone gli altri ai nostri guadagni. L’Angelus della vigilia di Natale è un’occasione di apertura di mente e di cuore che Francesco non perde per lanciare un appello, l’ennesimo, a deporre le armi e vivere un Natale liberato dal consumismo. \"Non confondiamo la festa con il consumismo\" “A tutti voi – ha detto nel dopo Angelus - auguro buona domenica e una vigilia di Natale nella preghiera, nel calore degli affetti e nella sobrietà. Permettetemi una raccomandazione: non confondiamo la festa con il consumismo! Si può – e come cristiani si deve – festeggiare in semplicità, senza sprechi, e condividendo con chi manca del necessario o manca di compagnia. Siamo vicini ai nostri fratelli e sorelle che soffrono per la guerra: pensiamo alla Palestina, a Israele, all’Ucraina. Pensiamo anche a coloro che soffrono per la miseria, la fame, le schiavitù. Il Dio che ha preso per sé un cuore umano infonda umanità nei cuori degli uomini!”. In qualche modo l’appello del papa riassume e rilancia le preoccupazioni comuni a tanta gente che vuole la pace e si preoccupa della condizione di sofferenza che colpisce tante popolazioni vittime della guerra o delle ingiustizie. Sfogliando i quotidiani di oggi è diffusa la sensazione che l’umanità sta infilandosi in una china pericolosa. “Manca a tutti la volontà di fermare questa guerra” lamenta, ad esempio, Enzo Bianchi, spiccata personalità cattolica di recente ricevuto da papa Francesco. E si teme che si profili concretamente una situazione internazionale in cui il conflitto in corso rischia di diventare incontrollabile. Questo Natale arriva dopo gli ultimi anni segnati dalla pandemia e da una escalation militare in punti nevralgici dello scacchiere mondiale. “Sembra che tutto il mondo – osserva il cardinale Pizzaballa patriarca latino di Gerusalemme in un video affidato ai media vaticani - stia vivendo un momento di grande difficoltà dove violenza, odio, divisione, sentimento di vendetta prevalgono”. In Medio Oriente, aggiunge il porporato, \"dal 7 ottobre siamo precipitati in un mare di odio, di rancore, di vendetta, di morte\". Un odio che \"ha colpito la società israeliana e sta colpendo ora la società palestinese\". L'invocazione per la pace A Piazzaballa ha fatto eco il cardinale Konrad Krajewski elemosiniere del papa, giunto in Terra Santa per portare la vicinanza di Francesco alla piccola comunità cristiana e a tutta la popolazione stretta nel bisogno e nel conflitto sempre più sanguinoso. Dopo la celebrazione della messa nella basilica del Santo Sepolcro insieme al Patriarca Pizzaballa e l’invocazione per la pace “siamo rimasti tanto tempo in silenzio”, ha raccontato Krajewski ai media vaticani. “Un silenzio che parla, perché noi chiediamo questa pace. Noi imploriamo questa pace. Noi gridiamo per questa pace, nel mondo intero e qui in Terra Santa”. Perché dunque meravigliarsi dell’insistenza del papa nel suggerire di ritrovare l’umanità, imitando l’amore di Dio che è un amore gentile come appare nel Vangelo dell’Annunciazione a Maria, proclamato nella liturgia di questa vigilia del Natale. L’ombra con la quale, nell’annunciazione dell’angelo a Maria, Dio copre benevolmente il mistero dell’incarnazione di Gesù, parla della gentilezza di Dio. \"È come se Lui dicesse, a Maria ma anche a tutti noi oggi: 'Sono qui per te e mi offro come tuo rifugio e tuo riparo: vieni sotto la mia ombra, stai con me'. Fratelli e sorelle, così si comporta l’amore fecondo di Dio. Questo amore possiamo sperimentarlo “anche tra di noi”, aggiunge Francesco, “ad esempio quando tra amici, fidanzati, sposi, genitori e figli, si è delicati, si è rispettosi”, quando ci si prende “cura degli altri con gentilezza” delicata e discreta. “Dio ama così e anche a noi ci chiama a fare lo stesso: accogliendo, proteggendo e rispettando gli altri. Pensare a tutti, pensare a chi è emarginato, a chi in questi giorni è lontano dalla gioia del Natale. Pensiamo a tutti con la gentilezza di Dio. Ricordare questa parola: la gentilezza di Dio”. Nei saluti di Francesco non è mancato un ricordo dei problemi ecologici. In particolare si è rivolto alla delegazione dei cittadini italiani che “vivono in territori ufficialmente riconosciuti molto contaminati e che da tempo ne attendono la bonifica. Esprimo solidarietà a queste popolazioni ed auspico che la loro voce sia ascoltata”.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Religion and Belief",
        "War, Conflict and Unrest",
        "Human Interest"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-24T16:19:00.444+02:00",
    "updated": "2023-12-24T16:19:00.444+02:00"
}