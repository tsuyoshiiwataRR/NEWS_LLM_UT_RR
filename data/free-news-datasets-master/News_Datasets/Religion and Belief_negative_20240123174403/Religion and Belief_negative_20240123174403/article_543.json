{
    "thread": {
        "uuid": "b57411b9f3f012201d13f2f9f49f6c4f8e5fdf9f",
        "url": "https://www.lastampa.it/biella/2023/12/24/news/vigilia_di_natale_nel_biellese_tra_canti_e_presepi_aspettando_gli_auspici_dei_falo-13952815/",
        "site_full": "www.lastampa.it",
        "site": "lastampa.it",
        "site_section": "http://feed.lastampa.it/biella.rss",
        "site_categories": [
            "web_design_html",
            "tech"
        ],
        "section_title": "lastampa.it - Biella",
        "title": "Vigilia di Natale nel Biellese tra canti e presepi, aspettando gli auspici dei falò - La Stampa",
        "title_full": "Vigilia di Natale nel Biellese tra canti e presepi, aspettando gli auspici dei falò - La Stampa",
        "published": "2023-12-24T07:00:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.gedistatic.it/content/gnn/img/lastampa/2023/12/23/172003607-82519171-aaa4-4e32-8309-e7725d2ab7b3.jpg",
        "performance_score": 0,
        "domain_rank": 2535,
        "domain_rank_updated": "2023-12-19T12:06:12.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "b57411b9f3f012201d13f2f9f49f6c4f8e5fdf9f",
    "url": "https://www.lastampa.it/biella/2023/12/24/news/vigilia_di_natale_nel_biellese_tra_canti_e_presepi_aspettando_gli_auspici_dei_falo-13952815/",
    "ord_in_thread": 0,
    "parent_url": null,
    "author": "La Stampa",
    "published": "2023-12-24T07:00:00.000+02:00",
    "title": "Vigilia di Natale nel Biellese tra canti e presepi, aspettando gli auspici dei falò - La Stampa",
    "text": "I cori che accompagnano le messe di mezzanotte, le visite ai presepi sparsi in tutta la provincia e poi il fuoco, di fiaccole e falò, che evoca le radici più antiche, agresti e pagane, legate alle celebrazioni per il solstizio d’inverno: tutto questo s’intreccia oggi, nella notte della vigilia di Natale.\nCori\nIl coro Genzianella si potrà ascoltare nel consueto appuntamento alla chiesa di San Giacomo nel rione Piazzo di Biella (inizio alle 22), mentre il Burcina terrà un concerto alle 20.15, prima della veglia natalizia nella chiesa di Cossila San Giovanni, sempre a Biella.\nPresepi\nA Crosa, frazione di Lessona, la natività prende vita e diventa itinerante. Alla sua 46ª edizione, il «Presepe vivente» coinvolge oltre trenta figuranti che accompagnano Maria e Giuseppe di frazione in frazione. Sono sei le tappe in cui le riflessioni si alternano agli assaggi di dolci e bevande preparati dagli abitanti. Si parte alle 20,30 dalla chiesa parrocchiale e si procede verso Aimone Superiore e Inferiore, Villa, Gavigna, Uberto e Iulio per poi ritornare alla chiesa e assistere alla messa di mezzanotte.\nQuest’anno a interpretare la sacra famiglia sono Sara Pagani e Daniele Manfrinato con il piccolo Alex Giulietto di undici mesi, mentre la sorellina Aurora veste i panni dell’angelo custode. La rappresentazione coinvolge soldati romani, pastori, altri angioletti e un asinello. Le musiche d’organo durante la messa saranno eseguite da Edoardo Bono. Il tutto si concluderà con distribuzione di vin brulé.\nA Masserano, tra le scene del «Presepe gigante» allestito in frazione Morezzi, dalle 22 è previsto un brindisi con vin brulé e cioccolata calda.\nFiaccole e presepi\nSimboli cristiani e pagani s’intrecciano in altri due appuntamenti. A Valdilana il «Presepe gigante del Marchetto» organizza l’appuntamento con «Al falò par scaudé ‘l bambin». Con ritrovo alle 20 nel centro di Mosso, dove è allestita la grande natività che presenta oltre 200 personaggi a grandezza naturale, si parte al lume delle fiaccole e si raggiunge la frazione Marchetto, dove il presepe ha avuto origine e dove viene acceso il grande falò. A Coggiola è prevista una visita notturna al «Presepe gigante» allestito nella frazione Rivò: si parte alle 20,30 dalla piazzetta e, ancora con la luce delle fiaccole, si raggiunge la chiesa di Viera per assistere alla messa prevista alle 22,30. Al termine panettone e vin brulé nel salone della parrocchia.\nFiaccolate e falò\nTra i classici della notte di Natale il «Falò dla Bundansia» in frazione Rongio Superiore a Masserano viene acceso dopo la messa, prevista alle 23,30, sul sagrato della chiesa di Sant’Orso. Dalla direzione che prendono le faville gli esperti traggono auspici per il nuovo anno: «A la matin bundansia ad pan e vin, a la seira miseria» (a Est abbondanza, a Ovest miseria). L’accompagnamento musicale è affidato all’handpan di Matteo Boseglio.\nIn Valle Cervo ritorna anche la fiaccolata che parte dalla frazione Asmara di Campiglia alle 22,45 e, passando da Oretto e accanto alla chiesetta di Santa Maria di Pediclosso, raggiunge il Santuario di San Giovanni d’Andorno per la messa di mezzanotte.\nLeggi i commenti I commenti dei lettori Video del giorno Un anno dalla morte di papa Benedetto XVI, Ratzinger il conservatore che ha rivoluzionato la Chiesa",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Arts, Culture and Entertainment",
        "Religion and Belief",
        "Human Interest"
    ],
    "external_links": [
        "http://www.lastampastatic.it/cless/lastampa/2021-v1/include/detail/under-content.html--",
        "https://www.repstatic.it/cless/common/widget/newsletter/2018-v1/include/gedi-newsletter-cx.html",
        "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:13952815&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://www.lastampa.it/biella--",
        "http://www.repstatic.it/cless/common/box/outbrain/2022-v1/include/short.html",
        "http://www.lastampastatic.it/cless/lastampa/2021-v1/include/detail/paywall.html",
        "http://www.repstatic.it/cless/common/adv/include/async/middle1.html",
        "http://lastampastatic.it/cless/lastampa/2021-v1/include/detail/under-content.html--",
        "http://repstatic.it/cless/common/box/outbrain/2022-v1/include/short.html",
        "https://repstatic.it/cless/common/widget/newsletter/2018-v1/include/gedi-newsletter-cx.html",
        "http://repstatic.it/cless/common/adv/include/async/middle1.html",
        "http://webfragments.repubblica.it/webfragments/widgetservice/widget",
        "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:13952815&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://lastampa.it/biella--",
        "http://lastampastatic.it/cless/lastampa/2021-v1/include/detail/paywall.html"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-24T12:14:10.813+02:00",
    "updated": "2023-12-31T13:46:56.299+02:00"
}