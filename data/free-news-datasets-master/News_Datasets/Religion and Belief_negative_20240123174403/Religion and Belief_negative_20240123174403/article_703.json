{
    "thread": {
        "uuid": "a831b522c7b3b7158267c4b84f6d692c480954a1",
        "url": "https://corrieredelveneto.corriere.it/notizie/vicenza/cronaca/23_dicembre_24/vicenza-la-dirigente-alla-recita-a-scuola-babbo-natale-non-esiste-e-polemica-7d1821a6-95df-4233-8ab8-2d37bc9c4xlk.shtml",
        "site_full": "corrieredelveneto.corriere.it",
        "site": "corriere.it",
        "site_section": "http://www.corriere.it",
        "site_categories": [
            "media"
        ],
        "section_title": "Corriere della Sera: news e ultime notizie oggi da Italia e Mondo",
        "title": "Vicenza, la dirigente alla recita a scuola: «Babbo Natale non esiste». È polemica | Corriere.it",
        "title_full": "Vicenza, la dirigente alla recita a scuola: «Babbo Natale non esiste». È polemica | Corriere.it",
        "published": "2023-12-24T14:12:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://dimages2.corriereobjects.it/files/og_thumbnail/files/fp/uploads/2023/12/22/65852b5a0e2a2.r_d.296-173-0.jpeg",
        "performance_score": 0,
        "domain_rank": 1279,
        "domain_rank_updated": "2023-12-19T12:06:12.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "a831b522c7b3b7158267c4b84f6d692c480954a1",
    "url": "https://corrieredelveneto.corriere.it/notizie/vicenza/cronaca/23_dicembre_24/vicenza-la-dirigente-alla-recita-a-scuola-babbo-natale-non-esiste-e-polemica-7d1821a6-95df-4233-8ab8-2d37bc9c4xlk.shtml",
    "ord_in_thread": 0,
    "parent_url": null,
    "author": "Dimitri Canello",
    "published": "2023-12-24T14:12:00.000+02:00",
    "title": "Vicenza, la dirigente alla recita a scuola: «Babbo Natale non esiste». È polemica | Corriere.it",
    "text": "Vicenza, la dirigente alla recita a scuola: «Babbo Natale non esiste». È polemica Torri di Quartesolo, l'episodio alla paritaria San Giuseppe, poi le scuse: «Fraintendimento, per noi era importante precisare il valore della figura» Dopo [il «cucù» al posto di «Gesù»](https://corrieredelveneto.corriere.it/notizie/padova/cronaca/23_dicembre_21/padova-nella-canzone-di-natale-le-maestre-di-agna-sostituiscono-gesu-con-cucu-il-sindaco-grave-errore-bee5e76b-55f1-4b25-925a-b1c9fbcdbxlk.shtml) un’altra bufera natalizia investe la scuola veneta. Stavolta è toccato a un «Babbo Natale non esiste» suscitare le proteste e l’indignazione di diversi genitori contro la dirigente di una scuola paritaria, la «San Giuseppe» di Torri di Quartesolo, in provincia di Vicenza. Nel tradizionale discorso prenatalizio alle classi, la direttrice si è fatta sfuggire davanti ad alcuni bambini il fatto che Babbo Natale non esiste, se non nelle favole. L'episodio è avvenuto durante le recite di Natale dei bimbi delle elementari. La dirigente, Milena Meggiorin, parlando di aiuto al prossimo, pace, fantasia e sogni, ha citato quanto avvenuto in una scuola primaria di Firenze, in cui era stato detto esplicitamente ai bimbi che il vecchio con la barba che porta i regali non esiste, sottolineando che comunque arriverà il momento della scoperta da parte dei bambini. Bimbi in lacrime Ma questa osservazione è stata colta da alcuni degli alunni presenti insieme alle famiglie, che hanno iniziato anche a piangere, sollevando le proteste dei genitori: «Arriverà il momento - queste le parole della dirigente - in cui i nostri bambini cominceranno a metabolizzare, e coglieranno gli indizi che lasceranno presagire che Babbo Natale non esiste, oppure scopriranno mamma e papà che dispongono i regali. Questo fa parte di quel qualcosa che sta cambiando dentro di loro. Ogni bambino è diverso, e finché non è pronto a scoprire la verità, la ignorerà». Le scuse: un fraintendimento Meggiorin si è scusata affermando che si è trattato di un fraintendimento, e di essersi espressa anche in base alle indicazioni dell'ufficio scolastico che aveva citato l'episodio di Firenze, ma di avere avuto l'intenzione di ribadire l'importanza del «pensiero magico» nei bimbi: «Mentre scrivevo il mio discorso di fine anno - ha dichiarato Meggiorin a il Giornale di Vicenza - ho ricevuto una lettera, arrivata a tutte le scuole della provincia, da parte dell’ufficio scolastico, relativa alla spiacevole situazione accaduta a Firenze, e ho quindi deciso di estrapolarne il messaggio per ribadire l’importanza del pensiero magico. Mi dispiace aver scatenato la furia di alcuni genitori, nelle mie parole non c’era alcuna cattiva intenzione, anzi, per noi era importante precisare il valore di Babbo Natale in quanto figura religiosa, essendo noi una scuola cattolica di ispirazione cristiana». La newsletter del Corriere del Veneto Se vuoi restare aggiornato sulle notizie del Veneto iscriviti gratis alla newsletter del Corriere del Veneto. Arriva tutti i giorni direttamente nella tua casella di posta alle 12. Basta cliccare [qui](https://www.corriere.it/newsletter/?theme=39&intcmp=autopromo_corveneto). 24 dicembre 2023 ( modifica il 24 dicembre 2023 | 13:17) © RIPRODUZIONE RISERVATA",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Religion and Belief",
        "Human Interest",
        "Social Issue"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-24T14:24:54.503+02:00",
    "updated": "2023-12-24T14:24:54.503+02:00"
}