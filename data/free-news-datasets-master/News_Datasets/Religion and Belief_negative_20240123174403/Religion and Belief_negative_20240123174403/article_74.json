{
    "thread": {
        "uuid": "dda9912afb702fafe445298d4eb13974d721951b",
        "url": "https://www.ilsecoloxix.it/cultura-e-spettacoli/2023/12/23/news/maurizio_maggiani_racconti_natale_2023-13953101/",
        "site_full": "www.ilsecoloxix.it",
        "site": "ilsecoloxix.it",
        "site_section": "https://www.ilsecoloxix.it/rss/finegil/ilsecoloxix/genova/feed.rss",
        "site_categories": [
            "tech"
        ],
        "section_title": "Il Secolo XIX - News, inchieste e approfondimenti genova",
        "title": "Natale 2023, il racconto di Maurizio Maggiani",
        "title_full": "Natale 2023, il racconto di Maurizio Maggiani - Il Secolo XIX",
        "published": "2023-12-24T00:55:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.gedistatic.it/content/gnn/img/ilsecoloxix/2023/12/23/195352775-4620be1f-3383-4a07-80c2-0c92e4d6f224.jpg",
        "performance_score": 0,
        "domain_rank": 22546,
        "domain_rank_updated": "2023-12-19T12:06:12.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "dda9912afb702fafe445298d4eb13974d721951b",
    "url": "https://www.ilsecoloxix.it/cultura-e-spettacoli/2023/12/23/news/maurizio_maggiani_racconti_natale_2023-13953101/",
    "ord_in_thread": 0,
    "parent_url": null,
    "author": "Il Secolo XIX",
    "published": "2023-12-24T00:55:00.000+02:00",
    "title": "Natale 2023, il racconto di Maurizio Maggiani",
    "text": "Nel mio presepe Gesù lo trova chi vuole davvero cercarlo Questo è un Natale di dolore, Betlemme è vuota e spenta, migliaia di bambin Gesù sono morti ammazzati, Erode il Grande sta facendo il suo lavorodi MAURIZIO MAGGIANI Credo che i lettori ricordino, questo è il venticinquesimo anno che passo il Natale con loro, come sia un fervido costruttore di presepi. C’è una lunga e appassionata storia tra me e il teatro presepiale. So bene che Gesù di Nazaret non è nato nel solstizio d’inverno, stagione assai poco propizia per i censimenti al tempo dell’imperatore Augusto, come so che la decisione di farlo nascere proprio in questo tempo è stata una furbata dei cristiani che rubarono così ai pagani la ricorrenza più popolare dell’inverno, quella del Sole Invitto, quando l’astro vince la sua battaglia contro la tenebra e le giornate cominciano ad allungarsi. Come so che l’imperatore Costantino, santo pari agli apostoli per le chiese d’Oriente, che fece del cristianesimo di fatto una religione di stato, era molto poco cristiano e molto affezionato al culto del dio Sole. Ma questa è tutta roba passata e ininfluente, ci sta bene, benissimo, che il Cristo sia nato assieme al sole, la sua venuta, e non solo per i cristiani, è stato un lampo di luce, che, nonostante gli immani sforzi delle capziosità dottrinarie e delle orpellerie, delle simonie e delle inquisizioni, e infine dei contemporanei fautori di un cristianesimo senza Cristo, è ancora lì che si accende. Nel mio presepe, che mi vanto ogni anno di costruire sempre con una diversa coreografia, un paesaggio sempre nuovo, la natività è comunque sempre messa discosta, in qualche angolo difficile da trovare alla prima occhiata, Gesù lo troverà chi davvero lo vuole cercare. A me piace molto come racconta il natale di Gesù la sura coranica di Maryam, Maria cacciata dal suo villaggio perché incinta di uno sconosciuto che si ritira nel deserto e là, partorisce poggiata a una palma, con solo l’arcangelo che fa maturare i datteri per nutrirla e scorrere un ruscello ai suoi piedi perché si lavi lei e lavi il bambino. È così che nascono i profeti, che sia una stalla, che sia il deserto, comunque in solitudine, e di regola in solitudine muoiono. E così è stato per Gesù, giustiziato intanto che i suoi discepoli se l’erano data a gambe levate, e se non fosse stato per una donna, una prostituta, unica a restare assieme a sua madre, unica ad avere il coraggio di sfidare il potere, non saremmo qui a raccontarcela a 2023 anni dalla sua nascita. Detto ciò, il mio presepe non è opera teologica, e nemmeno un ossequio alla tradizione francescana, il presepe di Francesco d’Assisi era poverissima cosa come tutto quello che era e faceva, ma semplicemente, e intensamente, un gesto di ingenua fede nell’umanità. E così costruisco il modellino di un mondo dove tutto è immobile armonia; ogni cosa, ogni umano, ogni animale e albero e roccia e ruscello, tutto trova un suo posto, tutto ha una parte che lo esalta, tutto è in equilibrio. E non dico per dire, certe mie costruzioni sono così ardite che basterebbe un gesto poco attento per far crollare l’universo intero. Ma non succede, perché chi gli si avvicina, mi fa molto piacere che il mio presepe riceva visite, sembra capire, e non alita; persino i gatti di casa sanno frequentarlo senza smuovere una sola pecorella. A proposito, c’è, messo su negli anni, un grande gregge di pecore, un lungo sciame che attraversa deserti e villaggi, e ci sono anche i lupi, tre splendidi esemplari, ma sono lì, in perpetuo agguato, e nel mio presepe non avranno mai le fauci sporche di sangue. Lo capisco che è ingenuità piuttosto vicina alla stupidità, che la mia costruzione di un mondo perfetto è solo cartapesta, argilla, colori dipinti, ma per le due settimane in cui il sole transita da soccombente a trionfante, mi dà una gran gioia, e vedo che un poco ne dà anche a chi se lo guarda. Eppure quest’anno avevo deciso di non farlo, prima volta dopo decenni, non me la sentivo di mettere in scena il mio mondo quando l’altro mio mondo, il mio e il vostro, quello fatto di carne viva sta grondando di sangue. Ma, e vedo che ormai sono diventato un papista, ha ragione papa Francesco, questo è un Natale di dolore, Betlemme è vuota e spenta, migliaia di bambin Gesù sono morti ammazzati, Erode il Grande sta facendo il suo lavoro, come potrei mettere in scena la mia favola piena di dolcezza. E invece alla fine, ben oltre la data canonica dell’8 dicembre, ha vinto la tenerezza, la stupida, ingenua tenerezza che mi fa pensare contro ogni logica che non tutto è perduto, e ho eretto ancora una volta il presepe, e questa volta davvero ardito, si innalza la montagna lassù fino al cielo, e tutto è abitato, ogni più piccolo scoglio e anfratto è abitato, e il neonato è ancora da qualche parte da scoprire. È davvero una bella costruzione, lo dicono tutti i visitatori. E questa sera a cena decideremo se abbatterlo, se farlo saltare in aria; abbiamo appena saputo, in ritardo perché in questi giorni evitiamo di essere troppo al corrente delle cose del mondo, che c’è intenzione da parte di membri del parlamento facenti parte del governo di rendere il presepe obbligatorio, proprio loro che Gesù non lo troverebbero nemmeno se ci dovessero inciampare sopra. E questo è troppo, è davvero troppo.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Human Interest",
        "Religion and Belief"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-24T01:28:54.925+02:00",
    "updated": "2023-12-24T01:28:54.925+02:00"
}