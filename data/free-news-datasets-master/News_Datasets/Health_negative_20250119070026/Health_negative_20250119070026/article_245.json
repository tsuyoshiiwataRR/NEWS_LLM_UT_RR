{
    "thread": {
        "uuid": "620ef1dbe7fe793dceee3d30cae60de86f8be191",
        "url": "https://www.lastampa.it/torino/2024/12/19/news/inquinamento_pfas_val_susa_acque_potabili-14896390",
        "site_full": "www.lastampa.it",
        "site": "lastampa.it",
        "site_section": "https://www.lastampa.it/torino",
        "site_categories": [
            "web_design_html",
            "tech",
            "top_news_it",
            "top_news"
        ],
        "section_title": "Torino: notizie di cronaca e sport - La Stampa",
        "title": "Inquinamento da Pfas in Val Susa: analisi, dati e misure comune per comune - La Stampa",
        "title_full": "Inquinamento da Pfas in Val Susa: analisi, dati e misure comune per comune - La Stampa",
        "published": "2024-12-19T17:04:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.gedistatic.it/content/gnn/img/lastampa/2024/12/19/170438731-3a978cf3-c72f-4ff5-8781-c46e13341f28.jpg",
        "performance_score": 0,
        "domain_rank": 2454,
        "domain_rank_updated": "2024-12-16T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "620ef1dbe7fe793dceee3d30cae60de86f8be191",
    "url": "https://www.lastampa.it/torino/2024/12/19/news/inquinamento_pfas_val_susa_acque_potabili-14896390",
    "ord_in_thread": 0,
    "parent_url": null,
    "author": "Francesco Falcone",
    "published": "2024-12-19T17:04:00.000+02:00",
    "title": "Inquinamento da Pfas in Val Susa: analisi, dati e misure comune per comune - La Stampa",
    "text": "All’indomani dell’incontro del 10 dicembre tra sindaci, rappresentanti delle Unioni montane, vertici di Smat, Ato, Asl To3 e Arpa sul tema dell’inquinamento da particelle Pfas di alcune fonti di acqua potabile della Val di Susa, e della presa di posizione degli enti locali che hanno annunciato di «non voler abbassare la guardia sul fenomeno, che merita anche approfondimenti di natura tecnico-scientifica», in queste ore è il Comitato Acqua Sicura a tornare sulla delicata questione che da oltre un anno crea apprensione tra i cittadini della Val Susa.\nInquinamento in 23 Comuni «Fin dal 2023, almeno 23 Comuni della Valle sono interessati dal problema: le analisi degli ultimi mesi indicano un inquinamento diffuso, e in alcuni casi pericolosamente vicino ai futuri limiti di legge» spiega il Comitato popolare che nel fine settimana ha diffuso in un incontro pubblico a Mompantero i dati forniti ai Comuni proprio da Arpa e Smat al tavolo istituito da Unioni montane e sindaci. Dati emersi in seguito a una serie di un centinaio di campionamenti in Valle a un anno dai primi test positivi risalenti al 2023.\nCosa sono i Pfas - Clicca per approfondire I PFAS (sostanze perfluoroalchiliche) sono un gruppo di composti chimici usati per rendere materiali resistenti all'acqua, al grasso e alle macchie. Si trovano in prodotti come pentole antiaderenti, abbigliamento impermeabile e imballaggi alimentari. Sono chiamati \"sostanze chimiche eterne\" perché si degradano molto lentamente, accumulandosi nell'ambiente e negli organismi viventi. Alcuni PFAS possono essere dannosi per la salute, associati a problemi come alterazioni ormonali e rischi per il fegato, motivo per cui la loro presenza viene monitorata e limitata in molti Paesi.\nIl pericolo smaltimento illegale Sull’origine del fenomeno che coinvolge in modo non uniforme, a macchia di leopardo, l’intera vallata alpina di confine al momento circolano solo ipotesi: «Smaltimento illegale di rifiuti o utilizzo di Pfas in alcuni cantieri sono i primi indiziati» punta il dito il Comitato. Le amministrazioni locali sono, invece, più caute nell’indicare possibili cause. Va, peraltro, ricordato che ancora di recente la Smat ha rassicurato sulla tenuità del fenomeno, ribadendo che l’acqua erogata in Val Susa alla popolazione, e nel resto del territorio Torinese, «è sicura e con valori entro i limiti di legge».\nI dati In effetti, scorrendo la lista dei Comuni in cui i campionamenti hanno mostrato tracce di queste sostanze, impiegate tra l’altro in alcuni refrigeranti, lubrificanti e in varie lavorazioni industriali dalla cosmetica alla produzione di elettrodomestici, in Valle non si registrano sforamenti del limite previsto dalla normativa (massimo 100 nanogrammi per litro) che è prossima ad entrare in vigore. Sono comunque presenti alcuni valori abbastanza elevati. Soprattutto in qualche sorgente dei Comuni di Caselette (fino a 90 nanogrammi per litro), Chiomonte (82), Gravere (86), Villar Dora (60), Bardonecchia (37) e Caprie (32). Mentre è priva di inquinamento da Pfas l’acqua della diga di Rochemolles (Bardonecchia), che fornisce ormai da diverso tempo gran parte dell’acqua che sgorga dai rubinetti delle abitazioni dei valsusini.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Environment",
        "Health",
        "Social Issue"
    ],
    "topics": [
        "Environment->environmental pollution",
        "Environment->hazardous materials",
        "Health->government health care",
        "Health->health organisation",
        "Health->medical test",
        "Social Issue->demographics",
        "Social Issue->social problem"
    ],
    "ai_allow": true,
    "has_canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [
            {
                "name": " Asl To",
                "sentiment": "none"
            },
            {
                "name": " At",
                "sentiment": "none"
            }
        ],
        "locations": [
            {
                "name": " Val di Sus",
                "sentiment": "none"
            },
            {
                "name": " Mompanter",
                "sentiment": "none"
            },
            {
                "name": " Val Sus",
                "sentiment": "none"
            },
            {
                "name": " Vall",
                "sentiment": "none"
            }
        ]
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-12-20T01:05:12.221+02:00",
    "updated": "2024-12-20T01:05:12.221+02:00"
}