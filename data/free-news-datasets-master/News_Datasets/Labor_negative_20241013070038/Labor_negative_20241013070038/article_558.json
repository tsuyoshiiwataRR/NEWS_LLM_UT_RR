{
    "thread": {
        "uuid": "70b12a7141a09bde39ef5814c2c8cee7272f929e",
        "url": "https://www.elpuntavui.cat/economia/article/18-economia/2457731-els-treballadors-de-boeing-als-eua-van-a-la-vaga-la-primera-en-setze-anys.html",
        "site_full": "www.elpuntavui.cat",
        "site": "elpuntavui.cat",
        "site_section": "https://elpuntavui.cat/europa.html",
        "site_categories": [
            "media"
        ],
        "section_title": "El Punt Avui - Internacional",
        "title": "Els treballadors de Boeing als EUA van a la vaga, la primera en setze anys | Dolors Bellés | Barcelona | Economia | El Punt Avui",
        "title_full": "Els treballadors de Boeing als EUA van a la vaga, la primera en setze anys | Dolors Bellés | Barcelona | Economia | El Punt Avui",
        "published": "2024-09-13T14:43:00.000+03:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://www.elpuntavui.cat/imatges/63/17/4x3/780_0008_6317088_2d69f195756e98847853af182a3fd20fver2.jpg",
        "performance_score": 0,
        "domain_rank": 28214,
        "domain_rank_updated": "2024-09-03T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "70b12a7141a09bde39ef5814c2c8cee7272f929e",
    "url": "https://www.elpuntavui.cat/economia/article/18-economia/2457731-els-treballadors-de-boeing-als-eua-van-a-la-vaga-la-primera-en-setze-anys.html",
    "ord_in_thread": 0,
    "parent_url": null,
    "author": "Dolors Bellés",
    "published": "2024-09-13T14:43:00.000+03:00",
    "title": "Els treballadors de Boeing als EUA van a la vaga, la primera en setze anys | Dolors Bellés | Barcelona | Economia | El Punt Avui",
    "text": "estats units Els treballadors de Boeing als EUA van a la vaga, la primera en setze anys La plantilla del fabricant aeronàutic nord-americà es planta després de rebutjar un acord que inclou una puja salarial del 25% en quatre anys Considera que l’augment proposat és insuficient Els treballadors de Boeing han decidit anar a la vaga setze anys després de l’última parada de la producció. Després de setmanes de negociacions, han rebutjat l’acord entre els sindicats i el fabricant d’avions nord-americà que recollia un increment general dels salaris del 25% en quatre anys i que consideren insuficient. El rebuig ha dut els treballadors de Seattle i Portland, que munten els avions MAX, 777 i 767, a aturar la producció. L’última vegada que la plantilla de Boeing es va plantar va ser el 2008. Aleshores va parar la producció durant més de cinquanta dies i va costar a l’empresa aeronàutica nord-americana uns 100 milions de dòlars per dia, segons assenyalen mitjans internacionals financers com Wall Street Journal i Financial Times. En concret, prop del 95% dels membres del sindicat International Association of Machinist (IAM, per les seves sigles en anglès) ha votat en contra de l’acord que incloïa la citada puja salarial fins al 2027. Consideren, segons informa Efe, que els augments salarials proposats són escassos després d’una dècada d’estancament salarial i d’acord amb l’augment del cost de la vida. La vaga és un nou revés per Boeing, que ha lluitat per augmentar la producció i superar la crisi de reputació després de la cadena d’incidents de seguretat registrats aquest any com la pèrdua d’una part del fuselatge en ple vol d’un Boeing 737 MAX 9 d’Alaska Airlines amb 177 persones a bord el gener passat. La protesta, que aturarà la producció i accentuarà la falta d’aparells en el sector aeri, arriba després que el 8 d’agost passat Robert Kelly Ortberg hagués assumit la presidència i la direcció executiva de la companyia. [Identificar-me](/registre/compte/verificat.html?return=aHR0cHM6Ly93d3cuZWxwdW50YXZ1aS5jYXQvZWNvbm9taWEvYXJ0aWNsZS8xOC1lY29ub21pYS8yNDU3NzMxLWVscy10cmViYWxsYWRvcnMtZGUtYm9laW5nLWFscy1ldWEtdmFuLWEtbGEtdmFnYS1sYS1wcmltZXJhLWVuLXNldHplLWFueXMuaHRtbCNjb21tZW50cw==&msg=34bd8f3599cdc6f6308d40855bdb2a1b). Si ja sou usuari verificat, us heu d'identificar. [Vull ser usuari verificat](/registre/compte/verificat.html?return=aHR0cHM6Ly93d3cuZWxwdW50YXZ1aS5jYXQvZWNvbm9taWEvYXJ0aWNsZS8xOC1lY29ub21pYS8yNDU3NzMxLWVscy10cmViYWxsYWRvcnMtZGUtYm9laW5nLWFscy1ldWEtdmFuLWEtbGEtdmFnYS1sYS1wcmltZXJhLWVuLXNldHplLWFueXMuaHRtbCNjb21tZW50cw==&msg=34bd8f3599cdc6f6308d40855bdb2a1b). Per escriure un comentari cal ser usuari verificat. [Normes de Participació](/epa/normes-participacio.html).",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "negative",
    "categories": [
        "Labor",
        "Social Issue"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-09-13T14:59:10.183+03:00",
    "updated": "2024-09-13T20:01:36.153+03:00"
}