{
    "thread": {
        "uuid": "40d1b6e357e9d24f9d63854ff16c473d5bb792c6",
        "url": "https://www.ilmessaggero.it/viterbo/ospedali_di_belcolle_acquapendente_mancano_tecnici_di_laboratorio_biomedico_dopo_pronto_soccorso_partite_iva_cercansi-8349585.html",
        "site_full": "www.ilmessaggero.it",
        "site": "ilmessaggero.it",
        "site_section": "https://ilmessaggero.it",
        "site_categories": [
            "travel",
            "italy",
            "top_news"
        ],
        "section_title": "Il Messaggero",
        "title": "Ospedali di Belcolle e Acquapendente, mancano i tecnici di laboratorio biomedico: dopo il pronto soccorso, anche qui partite iva cercansi",
        "title_full": "Ospedali di Belcolle e Acquapendente, mancano i tecnici di laboratorio biomedico: dopo il pronto soccorso, anche qui partite iva cercansi",
        "published": "2024-09-13T03:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/95/85/8349585_12184652_belcolle.jpg",
        "performance_score": 0,
        "domain_rank": 6176,
        "domain_rank_updated": "2024-09-03T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "40d1b6e357e9d24f9d63854ff16c473d5bb792c6",
    "url": "https://www.ilmessaggero.it/viterbo/ospedali_di_belcolle_acquapendente_mancano_tecnici_di_laboratorio_biomedico_dopo_pronto_soccorso_partite_iva_cercansi-8349585.html",
    "ord_in_thread": 0,
    "parent_url": null,
    "author": "Renato Vigna",
    "published": "2024-09-13T03:00:00.000+03:00",
    "title": "Ospedali di Belcolle e Acquapendente, mancano i tecnici di laboratorio biomedico: dopo il pronto soccorso, anche qui partite iva cercansi",
    "text": "Alla Asl di Viterbo mancano i tecnici di laboratorio biomedico. L’azienda vorrebbe assumerli ma non si trovano. Ed è così che si è ricorsi ancora una volta all’escamotage dei contratti libero professionali. Almeno questa è l’intenzione: optare per le partite iva, già utilizzate in altri reparti, per salvare il servizio. Un po’ come i medici del pronto soccorso, anche per questo profilo la domanda c’è però manca l’offerta, a conferma di come la sanità pubblica sia diventata sempre meno attrattiva. Eppure, i tecnici di laboratorio biomedico sono centrali in ogni ospedale visto che si tratta di quelle figure professionali deputate a eseguire le analisi dei campioni biologici (sangue e urine, ad esempio). A maggio la Regione Lazio ha autorizzato la Asl di ad assumere 7 tecnici sanitari di laboratorio biomedico. All’indomani del via libera, dalla Cittadella sono partite diverse note a tutte le altre aziende sanitarie regionali “per acquisire la disponibilità di graduatorie concorsuali, ove esistenti e valide, ai fini dell’assunzione con rapporto di lavoro a tempo indeterminato delle diverse figure professionali”. Tramite questo canale, in quattro mesi la Asl di Viterbo è però riuscita a reclutare un solo tecnico, mediante mediante scorrimento della graduatoria concorsuale dell’azienda ospedaliera San Giovanni Addolorata di Roma. Un altro è stato assunto a tempo determinato, grazie ai benefici di legge previsti per i genitori con figli minori di 3 anni. Mancano, quindi, altre 5 unità. Ed è urgente reperirle vista anche la nota con cui il direttore della Diagnostica clinica di del polo formato dall’ospedale di Belcolle e quello di Acquapendente “ha evidenziato la difficoltà in cui versa il settore per la carenza di personale, che si accentuerà con le cessazioni dal servizio, nel corrente mese di settembre, di altri due tecnici di laboratorio”. Si rischiano insomma ripercussioni sul servizio garantito, ad esempio, dai laboratori analisi aziendali. La Asl quindi è corsa ai ripari, lanciando “un avviso aperto di manifestazione di interesse per l’acquisizione di eventuali disponibilità da parte di tecnici interessati a costituire perlomeno rapporti libero professionali, nelle more dell’assunzione di tecnici di laboratorio con rapporto di lavoro subordinato a tempo indeterminato”. Gli incarichi saranno conferiti fino ad un massimo di 34 ore settimanali per ciascuno e avranno decorrenza dalla data di sottoscrizione dei relativi contratti d’opera professionali fino al 31 dicembre 2024, eventualmente rinnovabili, per un compenso orario lordo pari a 30 euro. L'avviso è reperibile all'albo pretorio online della Asl.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Health",
        "Labor",
        "Social Issue"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-09-13T07:26:30.421+03:00",
    "updated": "2024-09-13T07:26:30.421+03:00"
}