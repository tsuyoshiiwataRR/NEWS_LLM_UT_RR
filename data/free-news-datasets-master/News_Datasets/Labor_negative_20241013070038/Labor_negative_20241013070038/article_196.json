{
    "thread": {
        "uuid": "3da9209cb0c56ec24b876304039e97251bdfd5ca",
        "url": "https://www.romatoday.it/economia/sciopero-lavoratori-turismo-roma.html",
        "site_full": "www.romatoday.it",
        "site": "romatoday.it",
        "site_section": "https://www.romatoday.it/rss",
        "site_categories": [
            "media",
            "top_news"
        ],
        "section_title": "RomaToday",
        "title": "I lavoratori del turismo scioperano in attesa del nuovo contratto. Ma i sindacati protestano divisi",
        "title_full": "I lavoratori del turismo scioperano in attesa del nuovo contratto. Ma i sindacati protestano divisi",
        "published": "2024-09-13T05:35:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.romatoday.it/~media/horizontal-hi/22216003102180/sciopero-cisl-turismo.jpg",
        "performance_score": 0,
        "domain_rank": 34386,
        "domain_rank_updated": "2024-09-03T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "3da9209cb0c56ec24b876304039e97251bdfd5ca",
    "url": "https://www.romatoday.it/economia/sciopero-lavoratori-turismo-roma.html",
    "ord_in_thread": 0,
    "parent_url": null,
    "author": "Valerio Valeri",
    "published": "2024-09-13T05:35:00.000+03:00",
    "title": "I lavoratori del turismo scioperano in attesa del nuovo contratto. Ma i sindacati protestano divisi",
    "text": "[Economia](/economia/)\nI lavoratori del turismo scioperano in attesa del nuovo contratto. Ma i sindacati protestano divisi\nIl 12 settembre mobilitazione del settore. A Roma, Cgil e Uil hanno scelto piazza Gandhi, la Cisl è andata a largo Argentina\nI lavoratori e le lavoratrici del settore\nturismo, dipendenti di aziende affiliate a Federturismo di Confindustria e Aica, sono in agitazione. Il 12 settembre c'è stato un primo giorno di sciopero e una protesta organizzata dai sindacati. Anzi, due.\nSciopero lavoratori turismo\nPartiamo dalle motivazioni dello sciopero. Le aziende che si rifanno a Federturismo e Aica (per citarne solo alcune: NH Hotels, Marriott, Alpitour) non sono ancora arrivate a un accordo relativamente al rinnovo contrattuale, atteso da sei anni. Come spiegano i sindacati \"le trattative, interrotte il 23 luglio, hanno subito una battuta di arresto a causa delle richieste irricevibili delle parti datoriali, che miravano a precarizzare ulteriormente il settore e a indebolire il valore economico del rinnovo contrattuale\".\nSindacati divisi\nPer questo tutte le sigle sindacali che si occupano del settore, hanno indetto lo sciopero (una prima giornata, ce ne sarà un'altra) e lanciato la protesta nei confronti della parte datoriale. Impossibile non notare, però, che lo hanno fatto separatamente. Da una parte Filcams CGIL e UIltucs (singolare connubio, data la distanza politica netta), da un'altra Fisascat Cisl.\nCgil e Uil all'Eur\nIl 12 settembre Filcams e Uiltucs hanno scelto piazza Gandhi all'Eur, a pochi passi dalla sede Federturismo-Confindustria. E quella piazza l'ha scelta anche Alessandro Onorato, assessore al turismo di Roma Capitale, che ha portato solidarietà e ribadito \"l'importanza del settore nella crescita del Lazio che si è registrata nel 2023\" auspicando infine \"buste paga più pesanti\". D'altronde a Roma e nel Lazio ci sono circa 8mila persone impiegate nel settore e facenti riferimento a Federturismo e Aica e siamo inoltre alle porte di un periodo, quello del Giubileo, che richiederà uno sforzo eccezionale a livello ricettivo. Presente anche Stefano Sampaolo, capo staff dell'assessora alla scuola, formazione e lavoro Claudia Pratelli.\nLa Cisl a largo Argentina\nMentre Cgil e Uil mostravano le loro bandiere all'Eur, a svariati chilometri di distanza c'era la Cisl, con la Fisascat. In questo caso la scelta è caduta su largo Argentina, non distante dalla sede di Confindustria. \"I lavoratori del settore, passati da un periodo di pandemia al rilancio del settore, costato dedizione e sforzi - rivendicano da Fisascat Cisl -, attendono da anni un adeguamento salariale e migliori condizioni normative!\". \"Abbiamo atteso anni per poterci sedere al tavolo negoziale - proseguono -, passando da una pandemia alla ripresa netta del settore, ma nulla è cambiato. In questi sei anni i lavoratori hanno continuato a garantire la salvaguardia del settore\".\nIn ogni caso, nonostante le evidenti divisioni, gli scopi sono gli stessi. Un nuovo contratto, stipendi più alti, maggiori tutele.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Labor",
        "Economy, Business and Finance",
        "Social Issue"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-09-13T09:21:49.800+03:00",
    "updated": "2024-09-13T09:21:49.800+03:00"
}