{
    "thread": {
        "uuid": "e7d421e17aa4e7822e4606c43199d27cb7839e85",
        "url": "https://www.ilmessaggero.it/blog/milleruote/stellantis_nuovo_stop_di_mirafiori_vetture_non_basta_produrle_bisogna_anche_venderle-8351786.html",
        "site_full": "www.ilmessaggero.it",
        "site": "ilmessaggero.it",
        "site_section": "https://www.ilmessaggero.it:443/motori",
        "site_categories": [
            "travel",
            "italy",
            "top_news"
        ],
        "section_title": "MOTORI - Il Messaggero.it",
        "title": "Stellantis, nuovo stop dello stabilimento di Mirafiori. Il monito: le vetture non basta produrle, bisogna anche venderle",
        "title_full": "Stellantis, nuovo stop dello stabilimento di Mirafiori. Il monito: le vetture non basta produrle, bisogna anche venderle",
        "published": "2024-09-13T13:35:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/17/86/8351786_13112806_mirafiori_500_electrique.jpg",
        "performance_score": 0,
        "domain_rank": 6176,
        "domain_rank_updated": "2024-09-03T00:00:00.000+03:00",
        "reach": null,
        "social": {
            "facebook": {
                "likes": 1,
                "comments": 0,
                "shares": 1
            },
            "vk": {
                "shares": 0
            }
        }
    },
    "uuid": "e7d421e17aa4e7822e4606c43199d27cb7839e85",
    "url": "https://www.ilmessaggero.it/blog/milleruote/stellantis_nuovo_stop_di_mirafiori_vetture_non_basta_produrle_bisogna_anche_venderle-8351786.html",
    "ord_in_thread": 0,
    "parent_url": null,
    "author": "Giorgio Ursicino",
    "published": "2024-09-13T13:35:00.000+03:00",
    "title": "Stellantis, nuovo stop dello stabilimento di Mirafiori. Il monito: le vetture non basta produrle, bisogna anche venderle",
    "text": "Non c’è pace sull’automotive. Le notizie poco liete arrivano a grappoli e lo scenario sembra fosco in tutto il Continente. In Germania si attendono con preoccupazione la manovre del Gruppo Volkswagen che ormai ha una necessità impellente di tagliare i costi e il sacrificio di qualche stabilimento appare ormai necessario per salvaguardare il funzionamento aziendale. Il cielo non è certo più sereno da questa parte delle Alpi e ieri è arrivata la comunicazione di un’ulteriore stop delle attività produttive di Mirafiori. La speranza è nelle nuove attività che potrebbero portare ossigeno, come la realizzazione delle trasmissioni automatiche per vetture ibride eDCT e l’impianto di economia circolare. Le vetture, infatti, sembrano impantanate e non è così facile tirarle fuori dall’impasse. Nella fabbrica torinese si realizzano infatti la 500 elettrica e le Maserati che non attraggono più i consensi del mercato visto che le vendite sono crollate. Almeno nella Penisola dove la penetrazione del marchio Fiat è sempre stata forte e le richieste interne ritenute fondamentali per il successo del modello ed il funzionamento della relativa fabbrica che lo realizza. Per quanto riguarda i prodotti del Tridente non si è ancora placata la polemica per una mail aziendale inviata ai dipendenti per l’acquisto a prezzi agevolati. I sindacati e parte della politica sono insorti perché l’offerta è alquanto fuori luogo, fatta ad operai che non attraversano un momento facile per vetture di lusso decisamente fuori portata. Lo stock della baby Fiat BEV è sufficiente per soddisfare le poche richieste d’acquisto e la produzione è stata fermata per un altro mese, almeno fino all’11 ottobre. La frenata è stata quasi improvvisa. La vettura è ancora recente e spinta da brand (Fiat e 500) da sempre apprezzatissimi nel nostro paese. Anche la più recente 600e, che pur non è prodotta in Italia, non è decollata ed in quasi nove mesi è stata scelta da poco più di 600 clienti italiani. Non si tratta del fiacco mercato elettrico che non tira perché la nuovissima Fiat è preceduta in classifica da 15 modelli a batteria, molti dei quali più costosi ed esclusivi. Con la transizione il mercato è diventato ancora più difficile da interpretare, anche nel breve termine. Intanto i rappresentati dei lavoratori si agitano giustamente e chiedono un incontro Stellantis-Governo per affrontare la situazione.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Economy, Business and Finance",
        "Corporate News and Profiles",
        "Labor"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-09-13T13:53:43.205+03:00",
    "updated": "2024-09-28T19:45:28.652+03:00"
}