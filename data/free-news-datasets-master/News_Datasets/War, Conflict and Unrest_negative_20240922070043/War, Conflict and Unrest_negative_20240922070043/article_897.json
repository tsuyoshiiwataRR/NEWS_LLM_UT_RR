{
    "thread": {
        "uuid": "97f0aba9ee8d4b2ce8dd2740faed7ffa6617f615",
        "url": "https://www.ilrestodelcarlino.it/bologna/cronaca/lite-a-destra-sul-passante-scintille-bernardini-lega-98603561",
        "site_full": "www.ilrestodelcarlino.it",
        "site": "ilrestodelcarlino.it",
        "site_section": "https://www.ilrestodelcarlino.it:443/rss",
        "site_categories": [
            "media",
            "top_news"
        ],
        "section_title": "Tutte le notizie di  oggi - Carlino",
        "title": "Lite a destra sul Passante. Scintille Bernardini-Lega",
        "title_full": "Lite a destra sul Passante. Scintille Bernardini-Lega",
        "published": "2024-08-23T03:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.ilrestodelcarlino.it/image-service/view/acePublic/alias/contentid/YjIyN2NkZGUtMDNiOS00/0/lite-a-destra-sul-passante-scintille-bernardini-lega.jpeg?f=16:9&amp;w=1200&amp;h=630",
        "performance_score": 0,
        "domain_rank": 17217,
        "domain_rank_updated": "2024-08-20T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "97f0aba9ee8d4b2ce8dd2740faed7ffa6617f615",
    "url": "https://www.ilrestodelcarlino.it/bologna/cronaca/lite-a-destra-sul-passante-scintille-bernardini-lega-98603561",
    "ord_in_thread": 0,
    "parent_url": null,
    "author": "Il Resto del Carlino",
    "published": "2024-08-23T03:00:00.000+03:00",
    "title": "Lite a destra sul Passante. Scintille Bernardini-Lega",
    "text": "Manes Bernardini, candidato con FI\nBufera nel centrodestra per il Passante autostradale. Ad accendere gli animi è il post su Facebook di Manes Bernardini, ex leghista, oggi candidato con Forza Italia alle prossime Regionali, che attacca Matteo Salvini per aver definito l’opera \"una priorità come la Gronda di Genova\", parole riferite l’altro giorno al Meeting di Rimini. Niente di nuovo, visto che il ministro leghista alle Infrastrutture, ripete come un mantra da tempo l’importanza dell’opera, ma Bernardini, contrario ’senza se e senza ma’ al Passante di Mezzo ha preso la palla al balzo per l’ennesimo affondo contro Salvini (a cui non ha lesinato critiche nemmeno qualche settimana fa, attaccandolo per la famosa scampanellata al Pilastro): \"Perché non chiedi ai bolognesi che cosa ne pensano del Passante di Mezzo, invece di imporre logiche romane e ingignocchiarsi ad Autostrade? Beh….saranno contenti Bonaccini, la Priolo, Lepore e tutto il sistema occulto che impone un’opera solo dannosa per la città di Bologna\", le parole dell’azzurro che terminano con un ironico \"Grazie Matteo, grazie Lega\".\nL’attacco, però, non è andato giù alla Lega bolognese che fa notare come nei commenti Bernardini utilizzi ’emoticon’ e commenti poco rispettosi anche nei confronti della sottosegretaria del Carroccio Lucia Borgonzoni e del viceministro meloniano Galeazzo Bignami.\n\"Ricordiamo a Manes e a Forza Italia che alle Regionali si presentano in coalizione col resto del centrodestra, non contro, e che, insieme, dobbiamo battere la coalizione di centrosinistra. Se il candidato di Forza Italia – spiega la nota della segreteria della Lega di Bologna – ha proposte politiche di carattere nazionale può parlare con i suoi referenti a Roma e farle mettere sul tavolo di governo, altrimenti sembra che voglia solo provare a recuperare qualche voto polemizzando con gli alleati. Non sarebbe un atteggiamento finalizzato a vincere ma solo a distruggere, a danno di tutti\".\nPunge anche il consigliere regionale della Lega, Daniele Marchetti: \"Sono stupito da questo attacco frontale sul Passante da parte di Bernardini. Da neoeletto consigliere regionale della Lega, nello scorso mandato in Regione, ereditai proprio da Bernardini la linea per l’allargamento in sede della tangenziale di Bologna. A testimonianza di ciò, ricordo un opuscolo prodotto dallo stesso Bernardini a sostegno del Passante di mezzo\".\nMa le fibrillazioni nel partito di Salvini non finiscono qui. Proprio ieri, infatti, l’ex consigliere regionale leghista Massimo Pompignoli ha annunciato il suo passaggio a Fratelli d’Italia.\nros. carb.\nWhatsApp\nFacebook\nX\nPrint\n© Riproduzione riservata",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "War, Conflict and Unrest",
        "Politics"
    ],
    "ai_allow": true,
    "webz_reporter": false,
    "external_links": [
        "https://www.facebook.com/sharer/sharer.php?u=https://www.ilrestodelcarlino.it/bologna/cronaca/lite-a-destra-sul-passante-scintille-bernardini-lega-98603561&t=Lite%20a%20destra%20sul%20Passante.%20Scintille%20Bernardini-Lega",
        "https://x.com/share?url=https://www.ilrestodelcarlino.it/bologna/cronaca/lite-a-destra-sul-passante-scintille-bernardini-lega-98603561&text=Lite%20a%20destra%20sul%20Passante.%20Scintille%20Bernardini-Lega",
        "https://web.whatsapp.com/send?text=Lite%20a%20destra%20sul%20Passante.%20Scintille%20Bernardini-Lega%20https://www.ilrestodelcarlino.it/bologna/cronaca/lite-a-destra-sul-passante-scintille-bernardini-lega-98603561",
        "https://x.com/share",
        "https://x.com/share?url=https://ilrestodelcarlino.it/bologna/cronaca/lite-a-destra-sul-passante-scintille-bernardini-lega-98603561&text=Lite%20a%20destra%20sul%20Passante.%20Scintille%20Bernardini-Lega",
        "https://web.whatsapp.com/send",
        "https://www.facebook.com/sharer/sharer.php",
        "https://web.whatsapp.com/send?text=Lite%20a%20destra%20sul%20Passante.%20Scintille%20Bernardini-Lega%20https://ilrestodelcarlino.it/bologna/cronaca/lite-a-destra-sul-passante-scintille-bernardini-lega-98603561",
        "https://facebook.com/sharer/sharer.php?u=https://ilrestodelcarlino.it/bologna/cronaca/lite-a-destra-sul-passante-scintille-bernardini-lega-98603561&t=Lite%20a%20destra%20sul%20Passante.%20Scintille%20Bernardini-Lega"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-08-23T07:31:59.935+03:00",
    "updated": "2024-08-23T07:31:59.935+03:00"
}