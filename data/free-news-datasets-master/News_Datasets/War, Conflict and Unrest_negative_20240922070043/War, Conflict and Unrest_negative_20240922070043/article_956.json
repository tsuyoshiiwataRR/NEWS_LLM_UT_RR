{
    "thread": {
        "uuid": "26c6917ce61ad34f193605c991031a7f9d655d41",
        "url": "https://www.ilmattino.it/primopiano/esteri/putin_kiev_tenta_di_colpire_la_centrale_nucleare_di_kursk_nella_regione_133mila_sfollati-8311747.html",
        "site_full": "www.ilmattino.it",
        "site": "ilmattino.it",
        "site_section": "https://ilmattino.it",
        "site_categories": [
            "power_and_motorcycles",
            "sports",
            "top_news"
        ],
        "section_title": "Il Mattino ",
        "title": "Putin: «Kiev tenta di colpire la centrale nucleare di Kursk». Nella regione 133mila sfollati",
        "title_full": "Putin: «Kiev tenta di colpire la centrale nucleare di Kursk». Nella regione 133mila sfollati",
        "published": "2024-08-23T03:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/06/95/8310695_22223640_onecms_1dffhmg0mxeyhgeo6hs_vpepm8n9j4_1_.jpg",
        "performance_score": 0,
        "domain_rank": 14888,
        "domain_rank_updated": "2024-08-20T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "26c6917ce61ad34f193605c991031a7f9d655d41",
    "url": "https://www.ilmattino.it/primopiano/esteri/putin_kiev_tenta_di_colpire_la_centrale_nucleare_di_kursk_nella_regione_133mila_sfollati-8311747.html",
    "ord_in_thread": 0,
    "parent_url": null,
    "author": "Francesco Malfetano",
    "published": "2024-08-23T03:00:00.000+03:00",
    "title": "Putin: «Kiev tenta di colpire la centrale nucleare di Kursk». Nella regione 133mila sfollati",
    "text": "Volodymyr Zelensky ne è sicuro. L’invasione nel Kursk, l’operazione che ha sorpreso non solo la Russia ma anche gli alleati di Kiev, deve continuare. «È il nostro modo sistemico di difendere l'Ucraina, il modo per porre fine a questa guerra alle condizioni di un'Ucraina indipendente» ha detto ieri il presidente. E per far capire ancora di più l’importanza di questa operazione, il capo dello Stato è voluto andare direttamente al confine, nella regione di Sumy. L’area da cui è partita un’incursione di cui ancora oggi gli analisti non riescono a decifrare tutti i dettagli e le implicazioni. [Putin accusa Ucraina: ha cercato colpire centrale nucleare Kursk](/video/mondo/putin_accusa_ucraina_ha_cercato_colpire_centrale_nucleare_kursk-8310336.html) Le incognite sono molte. Gli effetti sul conflitto, quantomeno a lungo termine, sono ancora difficili da valutare. Per il Cremlino e per le forze russe, il trauma del tutto evidente. Più di 133mila sfollati, un’intera regione messa a ferro e fuoco con ponti distrutti e villaggi conquistati. Una centrale nucleare, quella di Kursk, a rischio come lo era (ed è) quella di Zaporizhzhya. La Russia che subisce la prima invasione dalla Seconda guerra mondiale. Ma di fronte a questo scenario, Zelensky sa che deve fare i conti anche con l’altra faccia della medaglia: la situazione sul fronte del Donbass. Nel Donetsk, le forze armate russe proseguono nella loro avanzata verso Toretsk e Pokrovsk. Hanno conquistato un altro villaggio, Mezhevoye. E il timore è che la vendetta di Vladimir Putin per lo schiaffo di Kursk possa realizzarsi sotto una duplice forma. Premendo a est, e scatenando una pioggia di fuoco su tutto il Paese. L’AVVERTIMENTO DEGLI USA L'ambasciata degli Stati Uniti a Kiev ha avvertito che in questa settimana, in concomitanza con la Festa dell’Indipendenza ucraina, è possibile che vi sia un aumento di attacchi russi «con droni e missili, nella notte e durante il giorno». E non è un mistero che la difesa aerea sia uno dei punti deboli di Kiev. Gli analisti sanno che prima o poi il Cremlino lancerà un segnale più duro rispetto alle attuali operazioni di difesa. Perché il profilo basso mantenuto fino a questo momento da Putin non appare autentico. Ieri, il presidente ha riunito i governatori delle regioni di Belgorod, Bryansk e Kursk e ha puntato il dito contro il pericolo di un attacco alla centrale nucleare dell’oblast invaso. «Le forze armate ucraine hanno tentato di colpire la centrale nucleare di Kursk» ha detto il presidente russo, «e l’Agenzia internazionale per l’energia atomica ne è stata informata». Il pericolo è reale. Tanto che il direttore dell’Aiea, Rafael Grossi, dovrebbe visitare l’impianto già la prossima settimana e spera di parlare con Zelensky nel suo successivo viaggio a Kiev. Ma al netto dell’allarme atomico – incubo che da tempo coinvolge entrambi i Paesi in conflitto e che fa tremare tutta l’Europa – l’impressione è che lo “zar” abbia scelto di minimizzare la portata dell’invasione. E ha messo in moto la sua macchina propagandistica. Come scrive l’Institute for the study of war – think tank che segue da sempre l’evoluzione della guerra in Ucraina – le fonti del quotidiano indipendente Meduza hanno rivelato che il Cremlino starebbe cercando di far accettare all’opinione pubblica l’invasione. Una sorta di nuova normalità mentre si sottolineano le vittorie nel Donbass. E l’obiettivo finale di Putin sarebbe quello di prendere tempo, superare lo shock che ha colpito tutti gli apparati di Mosca, e poi ordinare il contrattacco per respingere le forze ucraine. LO SCENARIO Uno scenario che preoccupa soprattutto Zelensky, che proprio per evitare la trappola, continua a chiedere ai suoi alleati di revocare le restrizioni sull’uso di armi occidentali in territorio russo. L’idea è stata accolta anche dall'Alto rappresentante per la politica estera europea, Josep Borrell, che su X ha già detto che questa mossa «avrebbe diversi effetti importanti». Ma sul punto, l’Europa appare divisa. E ieri, dal Meeting di Rimini, il ministro degli Esteri Antonio Tajani è stato di nuovo chiaro: «Le nostre armi non possono essere usate in territorio russo e non invieremo militari a combattere in Ucraina».",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "War, Conflict and Unrest",
        "Human Interest",
        "Politics"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-08-23T07:57:31.503+03:00",
    "updated": "2024-08-23T21:19:49.513+03:00"
}