{
    "thread": {
        "uuid": "e250bebcc51031e22eb17b6b7051d698f2889d28",
        "url": "https://vnexplorer.net/z/1952710.html",
        "site_full": "vnexplorer.net",
        "site": "vnexplorer.net",
        "site_section": "https://vnexplorer.net/",
        "site_categories": [
            "health",
            "cold_and_flu"
        ],
        "section_title": "Verified News Explorer Channel - VNExplorer",
        "title": "Dai blitz ai colloqui, adesso guida Kiev",
        "title_full": "Dai blitz ai colloqui, adesso guida Kiev",
        "published": "2024-08-22T19:09:00.000+03:00",
        "replies_count": 0,
        "participants_count": 1,
        "site_type": "news",
        "country": "FR",
        "main_image": "https://img-s-msn-com.akamaized.net/tenant/amp/entityid/AA1ph1V4.img",
        "performance_score": 0,
        "domain_rank": 37564,
        "domain_rank_updated": "2024-08-20T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "e250bebcc51031e22eb17b6b7051d698f2889d28",
    "url": "https://vnexplorer.net/z/1952710.html",
    "ord_in_thread": 0,
    "parent_url": null,
    "author": "VNExplorer",
    "published": "2024-08-22T19:09:00.000+03:00",
    "title": "Dai blitz ai colloqui, adesso guida Kiev",
    "text": "BRITAIN-UKRAINE-RUSSIA-CONFLICT-DEFENCE Kiev sta portando la guerra dentro la Russia ma non rinuncia alla diplomazia. Due giorni fa, una decina di droni ucraini, tutti abbattuti, si sono affacciati nei cieli di Mosca. A Kursk e dintorni i russi hanno iniziato a costruire rifugi di cemento armato per la protezione della popolazione dall’incursione ucraina nella regione. Intanto Kiev riceve oggi il premier indiano, Narendra Modi, che intende «scambiare idee» su come mettere fine alla guerra con la Russia. Senza apparente legame fra offensiva militare e visita del leader indiano, dopo due anni e mezzo di conflitto in cui si è difesa ma ha prevalentemente subito, l’Ucraina riesce così a prendere l’iniziativa sia militare sia politica. Si vedrà quanto a lungo e con che esiti. Al momento ha messo la Russia sulla difensiva. Temporanea forse, ma sempre umiliante per chi (Vladimir Putin) aveva escogitato «l’operazione speciale» che doveva impossessarsi di Kiev in tre giorni – 30 mesi e centomila caduti fa. Il contropiede ucraino nell’oblast di Kursk conferma due regole belliche basilari: uno, le guerre non stanno ferme; due, la parte svantaggiata dalle condizioni in cui combatte cercherà, se ne ha la possibilità, di cambiarle per combattere in condizioni più favorevoli. In difficoltà nella guerra d’attrito, massa contro massa, potenza di fuoco contro potenza di fuoco, rapporti in cui la Russia fa valere la superiorità di numeri e risorse, anziché continuare a giocare con le regole russe l’Ucraina cerca di cambiarle con una manovra offensiva e diversiva, individuando un punto di debolezza dell’avversario e approfittando della sorpresa. Da manuale militare. Ma cosa intende fare Kiev di questo iniziale successo? Qui lo scenario si fa più complesso. Gli ucraini sono finora stati comprensibilmente prudenti nell’indicare quali siano gli obiettivi dell’incursione in territorio russo. Hanno solo assicurato categoricamente di non volere annettere alcunché. Il territorio russo di cui acquistano il controllo vale pertanto come merce di scambio in un futuro cessate il fuoco. Sono finora circa un migliaio di kmq, una frazione minima dell’Ucraina sotto occupazione russa. Ma li mette in una condizione di negoziare territorio in sede di cessate il fuoco che, altrimenti, tende per definizione a blindare le linee di demarcazione sul terreno, ognuno si tiene quello che ha. Il controllo di una pur piccola fetta di Russia ha inoltre un importante effetto psicologico, amplificato dalla presa di un certo numero di prigionieri di guerra. A condizione, naturalmente: di mantenerlo. Kiev deve riuscire ad avere in mano il territorio occupato al momento – non fra troppo breve – in cui si sieda al tavolo negoziale. Altrimenti l’incursione si risolve in una bravata, se non in una disfatta. Putin, che si trova con la prima invasione di suolo russo dalla seconda guerra mondiale, per di più nelle vicinanze di quella Kursk che fu teatro di un’eroica battaglia dell’Armata Rossa contro la Wehrmacht nel 1943, ha già promesso una «risposta decisiva». Volodymir Zelensky conta sulla capacità delle sue forze, ormai ben rifornite dagli aiuti americani ed europei, di tenere testa all’immancabile contro-contro-offensiva russa per «liberare» il territorio occupato dagli ucraini. Questa è la grande scommessa su cui poggia l’incursione. Il resto, come i droni su Mosca – sicuramente non forniti dall’Italia per cui il nostro governo può dormire sonni tranquilli – è una frazione di pane ucraino per due anni e mezzo di focaccia russa. Serve anche ad innervosire i cittadini russi, per i quali altrimenti la «guerra» è cosa che non li riguarda, ma non cambia le carte in tavola. Il successo della strategia di Kiev è legato alla tenuta di un pezzo di territorio russo occupato fino al momento in cui si arrivi a un negoziato per la fine delle ostilità. La reazione iniziale di Mosca è «non se ne parla» – sottinteso, la Russia ha il diritto di invadere e bombardare l’Ucraina, ma non viceversa – ma se il Cremlino si trova con un fronte congelato all’interno del proprio territorio dovrà farsene una ragione e negoziare. I conflitti congelati vanno bene in terra altrui, non in Russia. Putin non se lo può permettere. Questo il motivo per cui il canale parallelo della diplomazia è altrettanto importante. Kiev segnala interesse a un negoziato con Mosca ma indiretto, come quello per il transito delle navi porta-grano nel Mar Nero per il tramite della Turchia. Serve un Paese neutrale in grado di interloquire con Putin. Narendra Modi, che si destreggia acrobaticamente nell’essere amico di Mosca e di Washington, avrebbe le carte in regola. Per ora è un’ipotesi prematura, ma la visita di oggi a Kiev può esplorarla.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "War, Conflict and Unrest"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-08-23T03:16:38.315+03:00",
    "updated": "2024-08-23T03:16:38.315+03:00"
}