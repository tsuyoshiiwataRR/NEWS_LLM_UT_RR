{
    "thread": {
        "uuid": "2f527dd5603565cf409a4615748dd97bf071fe84",
        "url": "https://www.ilmattino.it/primopiano/esteri/medio_oriente_israele_aspetta_attacco_iran_sara_sorpresa_al_cairo_al_via_le_ultime_trattative-8311746.html",
        "site_full": "www.ilmattino.it",
        "site": "ilmattino.it",
        "site_section": "https://ilmattino.it",
        "site_categories": [
            "power_and_motorcycles",
            "sports",
            "top_news"
        ],
        "section_title": "Il Mattino ",
        "title": "Medio Oriente, Israele aspetta l’attacco. L’Iran: sarà una sorpresa. Al Cairo al via le ultime trattative",
        "title_full": "Medio Oriente, Israele aspetta l’attacco. L’Iran: sarà una sorpresa. Al Cairo al via le ultime trattative",
        "published": "2024-08-23T03:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/06/98/8310698_22224827_onecms_1ddrhlhk0nnrkplnm69_voc82tbwu8_1_.jpg",
        "performance_score": 0,
        "domain_rank": 14888,
        "domain_rank_updated": "2024-08-20T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "2f527dd5603565cf409a4615748dd97bf071fe84",
    "url": "https://www.ilmattino.it/primopiano/esteri/medio_oriente_israele_aspetta_attacco_iran_sara_sorpresa_al_cairo_al_via_le_ultime_trattative-8311746.html",
    "ord_in_thread": 0,
    "parent_url": null,
    "author": "Francesco Malfetano",
    "published": "2024-08-23T03:00:00.000+03:00",
    "title": "Medio Oriente, Israele aspetta l’attacco. L’Iran: sarà una sorpresa. Al Cairo al via le ultime trattative",
    "text": "Sempre più in bilico la pace in Medio Oriente. Tutti trattano, da Israele a Hamas, dagli americani agli egiziani, dagli iraniani al Qatar passando per Giordania, Siria, Turchia e Europa. Ma né Yahya Sinwar, il capo di Hamas barricato nella “metropolitana” di Gaza, né il premier israeliano Benjamin Netanyahu, che insiste per la vittoria totale, intendono cedere realmente. Il nodo del corridoio Filadelfia, che segna il confine fra la Striscia e l’Egitto, diventa un affaire diplomatico in cui a non arretrare sono in primo luogo gli egiziani, che ieri in extremis hanno presentato come «apertura» la disponibilità di Hamas ad accettare una forza internazionale a presidio. Appellandosi al Trattato di pace con Israele, i mediatori di Al-Sisi non ammettono che si installino in modo permanente militari con la Stella di David su quella frontiera. Netanyahu, da parte sua, ha talmente a cuore il Corridoio Filadelfia che ha ordinato ai suoi portavoce di uscire con una dichiarazione in cui ribadisce, smentendo le ipotesi di apertura riportate dai media americani, che Israele «insisterà sul raggiungimento di tutti i suoi obiettivi di guerra, così come sono stati definiti dal gabinetto di sicurezza, compreso il fatto che Gaza non costituisca più una minaccia per la sicurezza di Israele e ciò richiede la messa in sicurezza del confine sud». Niente disimpegno, niente mappa con riduzioni di militari dislocati lungo il corridoio, come suggerito dai media vicini alla Casa Bianca. GLI SFORZI USA Joe Biden ha detto che nella telefonata dell’altra sera con Netanyahu gli ha esposto «gli sforzi degli Stati Uniti per la difesa di Israele contro le minacce che provengono dall’Iran e dai suoi gruppi terroristici», ma gli ha pure chiarito che bisogna «portare a termine l’accordo su cessate il fuoco e liberazione degli ostaggi», infine ha discusso i colloqui del Cairo di oggi e domani per «rimuovere eventuali ostacoli rimanenti». Il Wall Street Journal assicura che Biden ha usato il pacchetto da 20 miliardi di aiuti militari per Israele come leva negoziale su Netanyahu, senza successo. Le speranze di intesa sono al lumicino e i segnali vanno tutti nella direzione del fallimento, che aprirebbe le porte alla rappresaglia iraniana contro le uccisioni israeliane del leader di Hamas e del capo militare di Hezbollah a Teheran e Beirut. «I tempi della risposta, che servirà da deterrente, saranno meticolosamente orchestrati perché avvenga in un momento di massima sorpresa», fa sapere la missione permanente dell’Iran presso l’Onu. «L’aggressore va punito per il suo atto di terrorismo e le violazioni alla nostra sovranità nazionale». Tra i segnali dell’escalation, l’invito della Cina ai propri concittadini a lasciare al più presto il Libano per via della «grave e complessa situazione della sicurezza» o, se devono restare, almeno siano «vigili, rafforzino le precauzioni ed evitino di andare nelle aree a rischio». Altro segnale l’arrivo dal Pacifico della portaerei USS Abraham Lincoln, che si affianca col suo gruppo di battaglia alla Roosevelt e al sommergibile lanciamissili Georgia. Tensione alle stelle nel Mar Rosso, dove i ribelli filo-iraniani Houthi hanno ripetutamente attaccato la petroliera greca Sounion e un cacciatorpediniere francese della missione europea Aspides ha messo in salvo 29 marinai, per lo più russi e filippini, mentre a bordo scoppiava un incendio. LE VITTIME E prosegue la guerra di Gaza, con l’esercito israeliano che ha ucciso 17 persone, ben 11 distruggendo una sola casa nel campo di Al-Maghazi, e ordinato di evacuare zone di Deir al-Balah, centro della Striscia, e Khan Younis, nel Sud, per smantellare strutture militari, razzi e eliminare miliziani. I media israeliani scrivono del 19enne che avrebbe tradito il numero 2 di Hamas a Gaza, Deif, ucciso in un raid, e adesso si troverebbe già in Usa dove ha chiesto asilo politico. Quattro invece i terroristi israeliani arrestati in Israele per raid assassini e incendiari nei villaggi della Cisgiordania. Un fenomeno, dice il capo dello Shin Bet Ronen Bar a Netanyahu, che «ci porta sull’orlo del disastro». Tragica la situazione degli ostaggi. L’esercito ha confermato che sui corpi degli ultimi sei cadaveri recuperati, per lo più anziani presi nei Kibbutz, ci sono colpi d’arma da fuoco. Sette sarebbero in mano alla Jihad islamica. Una sessantina in tutto. Tra loro 12 donne, 7 civili e 5 soldatesse 20enni, le vedette disarmate sulla barriera con Gaza, riprese sanguinanti in un video. Tra le civili Eden Yerushalmi, 24 anni, nascosta tra i cespugli di lavanda nel deserto del Nova Music Festival a inviare sms alla polizia e alla madre («Mi stanno sparando, sono morta»), prima di venire trascinata via. «Perdo sangue, tutti qui perdiamo sangue», l’ultimo messaggio. © RIPRODUZIONE RISERVATA",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "War, Conflict and Unrest"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-08-23T07:57:31.488+03:00",
    "updated": "2024-08-23T07:57:31.488+03:00"
}