{
    "thread": {
        "uuid": "02164d8043bfff5394cf1daf078117d6ae764833",
        "url": "https://www.ilgiornale.it:443/news/entertainment-e-servizi/lalgoritmo-amazon-potrebbe-spiarci-meglio-2401701.html",
        "site_full": "www.ilgiornale.it",
        "site": "ilgiornale.it",
        "site_section": "https://ilgiornale.it/",
        "site_categories": [
            "media",
            "tech",
            "top_news_it",
            "top_news"
        ],
        "section_title": "il Giornale - Ultime notizie su attualit&#xE0;, politica ed economia",
        "title": "L'algoritmo di Amazon potrebbe spiarci meglio",
        "title_full": "L'algoritmo di Amazon potrebbe spiarci meglio",
        "published": "2024-11-22T13:24:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://img.ilgcdn.com/sites/default/files/styles/social/public/foto/2024/07/23/1721730981-img-2354.jpeg?_=1721730981",
        "performance_score": 0,
        "domain_rank": 7209,
        "domain_rank_updated": "2024-11-18T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "02164d8043bfff5394cf1daf078117d6ae764833",
    "url": "https://www.ilgiornale.it:443/news/entertainment-e-servizi/lalgoritmo-amazon-potrebbe-spiarci-meglio-2401701.html",
    "ord_in_thread": 0,
    "parent_url": null,
    "author": "Massimiliano Parente",
    "published": "2024-11-22T13:24:00.000+02:00",
    "title": "L'algoritmo di Amazon potrebbe spiarci meglio",
    "text": "Sono partiti gli sconti, c’è solo un problema: ci spiano, non la CIA ma come sappiamo per la vendita dei nostri dati, che è il motivo per cui tutte le app che usiamo, da Whatsapp a Telegram a Istangram, sono gratis. Il che non mi disturba, per quanto mi riguarda potrebbero ascoltare anche le mie telefonate, i miei lettori resterebbero delusi rispetto a quello che scrivo di me stesso. Però, dico, spiateci meglio. Insomma, io cosa compro prevalentemente? Magliette con supereroi, sì, a cinquantaquattro anni, come fossi un sedicenne (ho lottato per essere infantile, è un diritto acquisito), magliette di Freddie Mercury, accessori per videogiochi, libri (quelli giusti), statue da collezione (tipo la testa di Alien in scala uno a uno che spunta fuori dal mio muro), i fagioli di Bud Spencer, gadget delle mie serie tv preferite, cose così. Quindi immagino l’algoritmo che, spiandomi, avendo i miei dati, avendo il tracking delle mie ricerche, mi proponga oggetti affini a quelli che cerco, qualcosa a cui non avevo pensato e la vedo e penso: oh, toh, la voglio, pure scontata! Invece ecco cosa mi appare nella lista dei consigliati per me delle più famose piattaforme online e sui social: Fifa, scontato del 9%, quando ho sempre giocato a un gioco solo, Call of Duty, e odio il calcio. Una Yankee Candle, una candela profumata al profumo di Natale (non sento i profumi, non uso candele e odio il Natale peggio del Grinch). Un set di lamette da barba di ricambio convenientissimo, 32% di sconto, quando uso un rasoio elettrico e quindi cosa dovrei farci. Uno Smartwatch tarocco (19 euro, cosa ci hanno messo dentro non lo so), quando ho da anni un Apple Watch e uso solo prodotti Apple. Delle scarpe Clarks, mai portate in vita mia, io solo Nike (e della Nike non mi viene proposto niente), e mutande imbottite con su stampata la foto di un pene (cosa vorreste insinuare?) E poi una piastra per capelli che sembra un vibratore, un distruggi documenti e fogli come quelli che si usano per far sparire le prove, perfino un set per il fai da te, a me, che per attaccare un quadro chiamo il rumeno tuttofare. Ah, ho anche una prova, questa mirata, per provare un apparecchio acustico, scontatissima e consigliatissima per chi ha tra i 50 e i 54 anni (si diventa sordi anagraficamente prima durante il Black Friday? Credevo di sentirci bene). Non so cosa pensare, nel caso a voi capitasse la stessa cosa ma al contrario, cioè vi serve tutto ciò che propongono a me mentre voi avete scontatissima una statua di Batman a dimensioni reali e vi chiedete perché a voi, mettiamoci in contatto, forse ci spiano ma poi dobbiamo trovarci tra di noi e rivenderci gli acquisti. - dal lunedì al venerdì dalle ore 10:00 alle ore 20:00 - sabato, domenica e festivi dalle ore 10:00 alle ore 18:00. netiquette . [Qui](#)le norme di comportamento per esteso.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Science and Technology",
        "Social Issue"
    ],
    "ai_allow": true,
    "canonical": false,
    "webz_reporter": false,
    "external_links": [
        "https://it.wikipedia.org/wiki/Netiquette",
        "https://www.it.wikipedia.org/wiki/Netiquette"
    ],
    "external_images": [],
    "entities": {
        "persons": [
            {
                "name": " Freddie Mercur",
                "sentiment": "none"
            },
            {
                "name": " Bud Spence",
                "sentiment": "none"
            }
        ],
        "organizations": [
            {
                "name": "CIA",
                "sentiment": "negative"
            }
        ],
        "locations": [
            {
                "name": " Istangra",
                "sentiment": "none"
            }
        ]
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-22T14:56:03.778+02:00",
    "updated": "2024-11-22T14:56:03.778+02:00"
}