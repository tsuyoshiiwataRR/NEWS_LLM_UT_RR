{
    "thread": {
        "uuid": "3926c16c42540a4fc9c9c46db266b0bc9a0a8a9a",
        "url": "https://www.hwupgrade.it/news/skvideo/nvidia-conferma-meno-geforce-rtx-4000-questo-trimestre-ma-nel-2025_133024.html",
        "site_full": "www.hwupgrade.it",
        "site": "hwupgrade.it",
        "site_section": "https://gaming.hwupgrade.it/news",
        "site_categories": [
            "tech"
        ],
        "section_title": "Tutte le news  | Pagina 1 | Hardware Upgrade",
        "title": "NVIDIA conferma: meno GeForce RTX 4000 questo trimestre, ma nel 2025... | Hardware Upgrade",
        "title_full": "NVIDIA conferma: meno GeForce RTX 4000 questo trimestre, ma nel 2025... | Hardware Upgrade",
        "published": "2024-11-22T10:01:00.000+02:00",
        "replies_count": 0,
        "participants_count": 0,
        "site_type": "news",
        "country": "IT",
        "main_image": "https://www.hwupgrade.it/i/n/geforce-rtx-4080-super_720.jpg",
        "performance_score": 0,
        "domain_rank": 33751,
        "domain_rank_updated": "2024-11-18T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "3926c16c42540a4fc9c9c46db266b0bc9a0a8a9a",
    "url": "https://www.hwupgrade.it/news/skvideo/nvidia-conferma-meno-geforce-rtx-4000-questo-trimestre-ma-nel-2025_133024.html",
    "ord_in_thread": 0,
    "parent_url": null,
    "author": null,
    "published": "2024-11-22T10:01:00.000+02:00",
    "title": "NVIDIA conferma: meno GeForce RTX 4000 questo trimestre, ma nel 2025... | Hardware Upgrade",
    "text": "NVIDIA conferma: meno GeForce RTX 4000 questo trimestre, ma nel 2025...\nNVIDIA ha confermato che si aspetta problemi di disponibilità delle GPU GeForce RTX 4000 questo trimestre, con un impatto sui ricavi, ma dall'inizio del 2025 le cose cambieranno. La società non lo dice, ma è chiaramente un andamento fisiologico: le GeForce RTX 5000 sono alle porte.\ndi[Manolo De Agostini](mailto:manolo.deagostini@hwupgrade.it?subject=[https://www.hwupgrade.it/news/skvideo/nvidia-conferma-meno-geforce-rtx-4000-questo-trimestre-ma-nel-2025_133024.html])pubblicata il 22 Novembre 2024, alle 09:01 nel canale\n[Schede Video](https://www.hwupgrade.it/home/skvideo/index.html)\n[Lovelace](https://www.hwupgrade.it/tag/Lovelace/)\n[NVIDIA](https://www.hwupgrade.it/tag/NVIDIA/)\n[GeForce](https://www.hwupgrade.it/tag/GeForce/)\nNVIDIA [sta da tempo preparando il campo](https://www.hwupgrade.it/news/skvideo/le-geforce-rtx-4000-stanno-sparendo-dal-mercato-e-c-e-un-motivo-ben-preciso_131508.html) all'arrivo delle nuove schede video GeForce RTX 5000 che saranno annunciate a gennaio, al CES 2025 di Las Vegas. Si prevede che gran parte della lineup, se non tutta, diventerà disponibile nel corso del primo trimestre.\nModelli introvabili o voci sullo stop della produzione di determinate SKU, da alcune settimane si leggono indiscrezioni di una produzione dei partner NVIDIA concentrata sulla nuova generazione. Tra tante voci è proprio la società guidata da Jensen Huang a mettere un punto.\nIl direttore finanziario Kolette Kress, a margine dell'[ennesima trimestrale record](https://www.hwupgrade.it/news/mercato/nvidia-un-altra-trimestrale-record-la-produzione-di-blackwell-e-a-pieno-regime_132978.html) spinta dalle soluzioni di intelligenza artificiale, ha lasciato intendere che le forniture saranno limitate per il trimestre in corso e che potrebbe verificarsi una carenza di GPU GeForce fino al nuovo anno solare.\n\"Sebbene il sell-through sia stato forte nel terzo trimestre, ci aspettiamo che i ricavi del quarto trimestre diminuiscano su base sequenziale a causa dei limiti della fornitura. […] Non c'è da preoccuparsi, penso che torneremo in pista con una maggiore offerta con il passaggio al nuovo anno solare. Per questo trimestre saremo solo un po' limitati\".\nI ricavi generati dal comparto Gaming nell'ultima trimestrale si sono attestati a 3,28 miliardi di dollari, un +15% su base annua che rappresenta un dato molto buono se si pensa che siamo alla fine della generazione. Non è chiaro di quanto sarà la contrazione nel Q4, ma per NVIDIA si tratterà di un problema relativo.\n\"L'azienda di infrastrutture IA su scala datacenter\", come è stata ribattezzata dal CEO Huang, è concentrata su altri ambiti. D'altronde, come darle torto: il settore datacenter ha pesato per quasi l'88% sui ricavi totali. Con 30,77 miliardi di dollari, un dato in crescita del 112% rispetto a un anno fa, il segmento è preponderante su qualsiasi strategia in ambito gaming.\nNVIDIA sembra comunque avere tutto sotto controllo, anche perché al momento AMD e Intel non hanno soluzioni che possano cambiare la tendenza di un settore di cui detiene una quota tra l'85% e il 90%.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Science and Technology",
        "Economy, Business and Finance"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-22T10:51:25.990+02:00",
    "updated": "2024-11-22T10:51:25.990+02:00"
}