{
    "thread": {
        "uuid": "88166095c8f4953f8155e53c153d8ff1e48a6224",
        "url": "https://corrierefiorentino.corriere.it/notizie/23_dicembre_29/il-mediterraneo-sale-a-velocita-tripla-costa-toscana-a-rischio-inondazione-ed5735d7-e525-46aa-9935-fda7a85ccxlk.shtml",
        "site_full": "corrierefiorentino.corriere.it",
        "site": "corriere.it",
        "site_section": "http://corrierefiorentino.corriere.it",
        "site_categories": [
            "social"
        ],
        "section_title": "Corriere Fiorentino: le ultime news da Firenze",
        "title": "Il Mediterraneo sale a velocità tripla: costa toscana a rischio inondazioni | Corriere.it",
        "title_full": "Il Mediterraneo sale a velocità tripla: costa toscana a rischio inondazioni | Corriere.it",
        "published": "2023-12-29T17:30:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://dimages2.corriereobjects.it/files/og_thumbnail/uploads/2023/12/29/658ee562b6f16.png",
        "performance_score": 0,
        "domain_rank": 1282,
        "domain_rank_updated": "2023-12-26T12:06:20.000+02:00",
        "reach": null,
        "social": {
            "facebook": {
                "likes": 22,
                "comments": 6,
                "shares": 1
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "88166095c8f4953f8155e53c153d8ff1e48a6224",
    "url": "https://corrierefiorentino.corriere.it/notizie/23_dicembre_29/il-mediterraneo-sale-a-velocita-tripla-costa-toscana-a-rischio-inondazione-ed5735d7-e525-46aa-9935-fda7a85ccxlk.shtml",
    "ord_in_thread": 0,
    "parent_url": null,
    "author": "Matteo Lignelli",
    "published": "2023-12-29T17:30:00.000+02:00",
    "title": "Il Mediterraneo sale a velocità tripla: costa toscana a rischio inondazioni | Corriere.it",
    "text": "Il Mediterraneo sale a velocità tripla: costa toscana a rischio inondazioni Il livello del mare aumenterà di un metro entro la fine del secolo e l'erosione colpisce in particolare la costa da Marina di Massa a Pietrasanta La Toscane è tra le aree che si affacciano sul Mediterraneo in cui il livello del mare sta salendo a velocità tripla rispetto alle stime fatte finora. Secondo uno studio firmato da tre ricercatori italiani delle sedi di Roma e Bologna dell'Istituto Nazionale di Geofisica e Vulcanologia (Ingv) e dell'Università olandese di Radboud, nel Mediterraneo ci sono 38.500 chilometri quadrati di costa che saranno presto a rischio inondazione. La maggior parte tra Egitto (12.879 km2), Italia (10.060 km2) e Francia (3.681 km2). Le zone più a rischio, dicono i ricercatori, sono quelle di Friuli Venezia-Giulia, Veneto, Emilia-Romagna e Puglia settentrionale per il versante adriatico; e quelle di Toscana, Lazio e in parte della Sardegna per quello tirrenico. La causa della modifica al rialzo delle proiezioni è da ricercare nel fenomeno della «subsidenza», cioè «il lento movimento verso il basso del suolo dovuto a cause naturali o antropiche» che ha «un ruolo cruciale nell'accelerare l'aumento del livello del mare lungo le coste, innescato dal riscaldamento globale a partire dal 1880», osserva Marco Anzidei dell'Ingv. «Le nostre analisi mostrano che, proprio a causa della subsidenza, in alcune zone del Mediterraneo il livello del mare sta aumentando a una velocità quasi tripla rispetto alle zone stabili» aggiunge Antonio Vecchio dell'Università di Radboud e primo autore della ricerca. «Nelle aree risultate più a rischio ci saranno maggiori impatti sull'ambiente, sulle attività umane e sulle infrastrutture, quindi è necessario intraprendere azioni concrete a sostegno delle popolazioni costiere». In Toscana i numeri non erano confortanti. Come riporta il rapporto Spiagge 2023 di Legambiente, il livello del mare aumenterà di un metro entro la fine del secolo. Ma va considerata anche l’erosione costiera, che dal 2006 al 2019 ha modificato 110 chilometri di costa, ovvero il 38% del totale, e di questi sono 40 i chilometri spariti. Anche se, per fortuna, la nostra non è tra le regioni in cui l’erosione ha superato la porzione di costa in avanzamento, ci sono situazioni critiche nell’arco che va da Marina di Massa a Pietrasanta. Le [cause sono diverse, dai cambiamenti climatici alla cementificazione](https://corrierefiorentino.corriere.it/notizie/cronaca/23_novembre_10/bisognera-imparare-a-prevenire-le-alluvioni-e-a-gestire-bene-l-acqua-durante-la-siccita-il-clima-e-cambiato-anche-in-toscana-b21897a5-e7e8-435b-a7eb-52c9e7ffexlk.shtml) sfrenata fino ai tassi record di occupazione delle spiagge (il 52,7% è in concessione, dieci punti sopra la media nazionale). I casi più difficili sono a Marina di Massa Ronchi, Partaccia e Poveromo. Proprio in questi giorni nella sede di Carrara della Camera di Commercio Toscana Nord-Ovest, è stato trovato l’accordo per l’attuazione di un importante intervento di manutenzione e contrasto dei fenomeni erosivi del sistema costiero apuo-versiliese, firmato dal governatore Eugenio Giani, dai sindaci e dalle autorità locali. La newsletter Se vuoi restare aggiornato sulle notizie di Firenze iscriviti gratis alla newsletter del Corriere Fiorentino. Arriva tutti i giorni direttamente nella tua casella di posta alle 12. [Basta cliccare qui](https://www.corriere.it/newsletter/?theme=45) 29 dicembre 2023 ( modifica il 29 dicembre 2023 | 16:33) © RIPRODUZIONE RISERVATA",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Weather",
        "Disaster and Accident",
        "Environment"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-29T18:05:01.982+02:00",
    "updated": "2023-12-29T18:05:01.982+02:00"
}