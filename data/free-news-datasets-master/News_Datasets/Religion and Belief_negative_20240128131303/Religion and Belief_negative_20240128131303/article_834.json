{
    "thread": {
        "uuid": "3dd530617ce5a57d2666554956acc30e93894f8a",
        "url": "https://corrieredelveneto.corriere.it/notizie/treviso/cronaca/23_dicembre_29/il-funerale-di-vanessa-ballan-l-addio-alla-madre-di-26-anni-vittima-di-femminicidio-c0e313e8-28e5-467f-88b3-93cfd4fb0xlk.shtml",
        "site_full": "corrieredelveneto.corriere.it",
        "site": "corriere.it",
        "site_section": "https://www.corriere.it",
        "site_categories": [
            "media"
        ],
        "section_title": "Corriere della Sera: news e ultime notizie oggi da Italia e Mondo",
        "title": "Il funerale di Vanessa Ballan, vittima di femminicidio. Il vescovo: «Non c'è un senso nella sua uccisione» | Corriere.it",
        "title_full": "Il funerale di Vanessa Ballan, vittima di femminicidio. Il vescovo: «Non c'è un senso nella sua uccisione» | Corriere.it",
        "published": "2023-12-29T15:02:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://dimages2.corriereobjects.it/files/og_thumbnail/uploads/2023/12/29/658ecdc66326e.jpeg",
        "performance_score": 0,
        "domain_rank": 1282,
        "domain_rank_updated": "2023-12-26T12:06:20.000+02:00",
        "reach": null,
        "social": {
            "facebook": {
                "likes": 301,
                "comments": 66,
                "shares": 18
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "3dd530617ce5a57d2666554956acc30e93894f8a",
    "url": "https://corrieredelveneto.corriere.it/notizie/treviso/cronaca/23_dicembre_29/il-funerale-di-vanessa-ballan-l-addio-alla-madre-di-26-anni-vittima-di-femminicidio-c0e313e8-28e5-467f-88b3-93cfd4fb0xlk.shtml",
    "ord_in_thread": 0,
    "parent_url": null,
    "author": "Alice D'Este",
    "published": "2023-12-29T15:02:00.000+02:00",
    "title": "Il funerale di Vanessa Ballan, vittima di femminicidio. Il vescovo: «Non c'è un senso nella sua uccisione» | Corriere.it",
    "text": "Il funerale di Vanessa Ballan, vittima di femminicidio. Il fratello: «Impariamo a non girarci dall'altra parte» Vanessa Ballan uccisa a Riese Pio X (Treviso) da Bujar Fandaj, che la perseguitava e ricattava. Alla cerimonia d'addio nel Duomo di Castelfranco il presidente del Veneto Zaia. Il vescovo: «Non c'è un senso nella sua uccisione» È il giorno del funerale di [Vanessa Ballan,](https://corrieredelveneto.corriere.it/notizie/treviso/cronaca/23_dicembre_29/vanessa-ballan-e-il-giorno-dell-addio-pronte-due-relazioni-per-nordio-029134de-db5b-4cbb-80a7-058f0fd6bxlk.shtml) la giovane madre di 26 anni vittima di femminicidio in provincia di Treviso: a ucciderla [Bujar Fandaj](https://corrieredelveneto.corriere.it/notizie/treviso/cronaca/23_dicembre_28/vanessa-ballan-uccisa-a-riese-pio-x-al-compagno-l-ultimo-messaggio-inviato-dal-killer-c8ad730f-eecc-40b5-bf6a-85c4165b4xlk.shtml), 4oenne che perseguitava e ricattava la donna dopo la fine di una breve relazione tra i due. «La preoccupazione principale dei familiari è quella di rimanere fuori dai riflettori — ha spiegato don Claudio Bosa, parroco del duomo di Castelfranco — il pensiero di tutti loro va al piccolo. Ho parlato con [ Nicola Scapinello](https://corrieredelveneto.corriere.it/notizie/treviso/cronaca/23_dicembre_23/nicola-scapinello-compagno-vanessa-ballan-figlio-988cce86-0ff1-49ab-854b-7e4b50403xlk.shtml) (il compagno della donna, ndr), sta gestendo lui le cose. Ed è questa la sua volontà. Avranno bisogno di supporto per accompagnare questo piccolo in una nuova realtà così terribile». Anche gli amici hanno deciso di rispettare le volontà della famiglia. Sul caso sono pronte le due relazioni (una dei due pm Valmassoi e Sabattini e l’altra del procuratore Marco Martani) per gli uffici del Guardasigilli Carlo Nordio sulla denuncia a cui non aveva fatto seguito nessuna misura cautelare. Il funerale di Vanessa Ballan: la famiglia e i politici Un lungo corteo silenzioso con Nicola in testa, il compagno di Vanessa. Così i familiari sono entrati accanto al feretro di Vanessa nel duomo di Castelfranco. Guardando fisso a quella bara bianca senza dire una parola. Al funerale presenti tutti i Comuni della Castellana (Riese Pio X, dove la donna abitava col compagno, Altivole, Loria, Castello di Godego, Vedelago e Resana). E il sindaco di Castelfranco Veneto, Stefano Marcon, ha aderito alla richiesta del lutto regionale del governatore Luca Zaia - presente alla cerimonia - che ha disposto l’esposizione a mezz’asta della bandiera della Regione. Al duomo anche il senatore leghista Andrea Ostellari. I colleghi: «Tanta rabbia» In chiesa anche i colleghi e le colleghe dell’Eurospin che non riescono a far pace col dolore. «Avevamo paura», ricorda Vanessa Battistin, che lavorava nellos tesso supermercato di Vanessa Ballan. «Quando ho sentito che era incinta ho pensato che sarebbe successo qualcosa. Avremmo fatto qualsiasi cosa se fosse stato possibile. Avremmo anche denunciato. anche se forse non sarebbe servito a niente. Ci chiediamo a cosa servano le leggi. Abbiamo tanta rabbia anche se oggi è il giorno del silenzio e del rispetto». Il vescovo: «Non c'è un senso nella sua brutale uccisione» «È troppo grande quanto è accaduto, è troppo al di fuori di ogni pur pessimistica previsione». Così ha detto nel duomo di Castelfranco il vescovo di Treviso, Michele Tomasi, durante l'omelia. «Non c'è un motivo al mondo che giustifichi questo atto, questa violenza. Non c'è mai. Non c'è sicuramente nel caso di Vanessa - ha aggiunto - e della creatura che lei portava in grembo». Per il prelato «non c'è un senso nella sua brutale uccisione. Questa è il male. E con il male non possiamo, non abbiamo il diritto di venire a patti». Monsignor Tomasi ha chiesto «il silenzio dai clamori e dalle curiosità. Silenzio della memoria e delle emozioni più negative. Silenzio della preghiera che invoca la consolazione delle vittime e la conversione dei violenti. Non certo il silenzio della ricerca della giustizia - ha puntualizzato - e nemmeno il silenzio nell'impegno per una civiltà che rifiuti nelle parole, negli atti e nei fatti la violenza sulle donne, e che superi finalmente la follia di voler possedere una persona, o di volerne determinare con la violenza le scelte e le decisioni». Un lungo applauso ha accompagnato l'uscita del feretro di Vanessa Ballan dal duomo. Tanta la commozione dei presenti e della famiglia della giovane. Davanti alla bara si sono fermati per un ultimo saluto il compagno Nicola Scapinello, sorretto da due persone, e i genitori che hanno voluto dare un ultimo saluto con un bacio sulla foto e sul feretro. Il fratello: «Un gesto può salvare l'esistenza di qualcuno» Alla celebrazione è intervenuto anche il fratello di Vanessa Ballan, che si chiama Nicola come il compagno: «Trasmettevi a tutti serenità e gioia, vivevi con il sorriso sul viso, spesso mi sono chiesto come facessi a far sembrare tutto così semplice, ma ora queste domande non hanno più senso», ha detto ricordando Vanessa. Poi ha proseguito con un'esortazione «Vorrei che Vanessa fosse molto di più di ciò che è stato detto o scritto», ha aggiunto. «Dovremo imparare di più ad aprirci agli altri, ad essere accorti, ad essere vicini cercando di comprendere di più i cuori e a non girarci dall'altra parte solo perché abbiamo tante cose da fare. Indossiamo gli occhiali sbagliati: dovremmo buttarli via e mettere quelli dell'amore. Una parola in più può fare la differenza, la vicinanza può guarire. Un gesto può cambiare e salvare l'esistenza di qualcuno. Sei e sarai sempre nei nostri cuori». Il femminicidio di Bujar Fandaj: la persecuzione Quella tra Vanessa Ballan e Bujar Fandaj era stata una breve relazione iniziata nel 2021 e interrotta nel 2023 dalla giovane donna. Ma l’uomo, artigiano 40enne di origine kosovara, conosceva anche Nicola. Al punto che, in qualche occasione, avrebbero pranzato tutti e tre insieme. È questo un particolare dell’indagine sul barbaro femminicidio della 26enne su cui la Procura di Treviso vuole approfondire le indagini anche risentendo il fidanzato. Per tutti, Nicola incluso, Bujar era solo un «buon amico» della donna, che qualche volta sarebbe anche andato a prendere il bambino all’asilo per darle una mano. Con lui Vanessa avrebbe passato del tempo anche pubblicamente e in modo condiviso. Dalla fine della breve relazione era cominciata una persecuzione da parte di Fandaj, fatta anche di ricatti perché Vanessa lasciasse Nicola. (in aggiornamento) La newsletter del Corriere del Veneto Se vuoi restare aggiornato sulle notizie del Veneto iscriviti gratis alla newsletter del Corriere del Veneto. Arriva tutti i giorni direttamente nella tua casella di posta alle 12. Basta cliccare [qui](https://www.corriere.it/newsletter/?theme=39&intcmp=autopromo_corveneto). 29 dicembre 2023 ( modifica il 29 dicembre 2023 | 16:42) © RIPRODUZIONE RISERVATA",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Religion and Belief",
        "Human Interest",
        "Crime, Law and Justice"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-29T16:23:22.023+02:00",
    "updated": "2023-12-29T18:06:25.152+02:00"
}