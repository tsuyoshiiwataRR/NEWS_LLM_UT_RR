{
    "thread": {
        "uuid": "7c68ede382140f6fe09ddf3d5279ef04b22c867e",
        "url": "https://www.open.online/2024/02/01/guerra-medio-oriente-israele-hamas-usa-iran-1-feb",
        "site_full": "www.open.online",
        "site": "open.online",
        "site_section": "http://www.open.online",
        "site_categories": [
            "non_standard_content",
            "adult"
        ],
        "section_title": "Open - Il giornale online fondato da Enrico Mentana",
        "title": "Gli Usa preparano la rappresaglia anti-Iran: «Pronti a colpire in Siria e Iraq». E Biden firma le sanzioni contro i coloni israeliani - Open",
        "title_full": "Gli Usa preparano la rappresaglia anti-Iran: «Pronti a colpire in Siria e Iraq». E Biden firma le sanzioni contro i coloni israeliani - Open",
        "published": "2024-02-01T22:47:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://static.open.online/wp-content/uploads/2024/02/GOLF_20240201214208691_f3292bf9ef58d286cfa17d94c935073c-scaled.jpg",
        "performance_score": 0,
        "domain_rank": 31043,
        "domain_rank_updated": "2024-01-30T12:05:46.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "7c68ede382140f6fe09ddf3d5279ef04b22c867e",
    "url": "https://www.open.online/2024/02/01/guerra-medio-oriente-israele-hamas-usa-iran-1-feb",
    "ord_in_thread": 0,
    "parent_url": null,
    "author": "Redazione",
    "published": "2024-02-01T22:47:00.000+02:00",
    "title": "Gli Usa preparano la rappresaglia anti-Iran: «Pronti a colpire in Siria e Iraq». E Biden firma le sanzioni contro i coloni israeliani - Open",
    "text": "Gli Stati Uniti si preparano a lanciare una serie di attacchi contro obiettivi iraniani in Siria e in Iraq. Questo per lo meno è quanto indicano indiscrezioni della [Cbs](https://www.cbsnews.com/news/us-strikes-iran-personnel-facilities-in-iraq-syria-approved-jordan-drone-attack/), a cui funzionari della Casa Bianca hanno confermato che i piani per condurre gli strike di rappresaglia sono stati approvati. «Gli Usa non tollerano attacchi alle proprie truppe. Prenderemo tutte le misure necessarie a difendere gli Stati Uniti, i nostri interessi e il nostro popolo», ha detto in conferenza stampa il segretario alla Difesa Lloyd Austin, aggiungendo che «risponderemo dove, quando e come sceglieremo». La promessa arriva a pochi giorni dall’ [attacco](https://www.open.online/2024/01/28/giordania-raid-droni-soldati-usa-biden-iran) con droni a una base americana sul confine tra Siria e Giordania in cui sono rimasti uccisi tre soldati statunitensi. Sembra escluso comunque ogni progetto di rivalsa diretta contro l’Iran. «Non è quello che sto cercando», ha detto il presidente [Joe Biden](https://www.open.online/temi/joe-biden/) nei giorni scorsi a chi gli chiedeva se si potesse aprire un confronto militare diretto tra Washington e Teheran, accusato di muovere come pedine le sue milizie nella regione in chiave anti-Usa e Israele. Sanzioni ai coloni: il segnale Usa a Netanyahu Nelle stesse ore la Casa Bianca ha preso un’altra decisione preannunciata da tempo che ha a che fare col conflitto in Medio Oriente. Obiettivo però questa volta Israele. O meglio, una sua porzione di popolazione ben precisa. Joe Biden ha infatti firmato oggi un ordine esecutivo che impone sanzioni finanziarie e il blocco del visto a quattro coloni israeliani in Cisgiordania che hanno attaccato negli scorsi mesi i palestinesi: con atti di violenza, nonché minacce e tentativi di distruggere o impossessarsi di loro proprietà, precisa la Casa Bianca. Che rende esplicito come quello di oggi voglia essere un segnale politico anche al governo di ultradestra guidato da [Benjamin Netanyahu](https://www.open.online/temi/benjamin-netanyahu/): «una risposta diretta al drammatico aumento delle violenze dei coloni» contro i palestinesi in Cisgiordania dopo l’attacco di Hamas del 7 ottobre, ha precisato il portavoce del consiglio di sicurezza nazionale Usa John Kirby. Il livello di violenza dei coloni, ha aggiunto lo stesso Biden, è ormai diventato «intollerabile» e costituisce «una seria minaccia per la pace, la stabilità e la sicurezza» di tutta la regione. Una decisione quella della Casa Bianca accolta ovviamente con amarezza a Gerusalemme: «Non c’è motivo di adottare misure straordinarie. La maggioranza assoluta dei residenti in Giudea-Samaria (Cisgiordania) sono cittadini rispettosi della legge», ha detto Netanyahu, sottolineando come Israele «già opera contro chi infrange la legge» e come peraltro in questo periodo «i residenti della regione sono impegnati nella difesa di Israele sia nelle unità di leva sia fra i riservisti». Spiragli di tregua Nel frattempo prosegue dietro le quinte il lavorio per arrivare a un difficilissimo accordo tra Israele e Hamas per mettere fine, almeno temporanea, ai combattimenti. Fonti del governo del Qatar hanno detto nelle scorse ore a Reuters che Hamas avrebbe accolto «positivamente» la [bozza d’intesa](https://www.open.online/2024/01/30/guerra-israele-hamas-30-gen) predisposta nei giorni scorsi dai mediatori, anche se una risposta formale ancora non è pervenuta. «La stiamo aspettando», premono dal Qatar: su Hamas, ma implicitamente anche su Israele. Leggi anche: [Istanbul, uomo armato prende in ostaggio i dipendenti di una fabbrica americana. La polizia: «È un’azione pro Gaza»](https://www.open.online/2024/02/01/istanbul-uomo-armato-ostaggi-procter-gamble-gaza) [Raid con droni in Giordania, uccisi 3 soldati statunitensi. Biden: «Attacco di milizie filo-iraniane»](https://www.open.online/2024/01/28/giordania-raid-droni-soldati-usa-biden-iran) [Nbc, Biden valuta lo stop alla consegna di alcune armi a Israele. La smentita della Casa Bianca: «L’impegno contro Hamas è immutato»](https://www.open.online/2024/01/28/usa-biden-consegna-armi-israele-netnyahu-strategia)",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "War, Conflict and Unrest"
    ],
    "external_links": [
        "https://www.cbsnews.com/news/us-strikes-iran-personnel-facilities-in-iraq-syria-approved-jordan-drone-attack/),",
        "https://cbsnews.com/news/us-strikes-iran-personnel-facilities-in-iraq-syria-approved-jordan-drone-attack/),"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-02-02T01:10:42.988+02:00",
    "updated": "2024-02-02T01:10:42.988+02:00"
}