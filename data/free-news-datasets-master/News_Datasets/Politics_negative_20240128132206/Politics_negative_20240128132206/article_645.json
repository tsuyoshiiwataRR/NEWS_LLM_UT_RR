{
    "thread": {
        "uuid": "79bf5cd28d36e53358a1679ff7f08ca3325bc27b",
        "url": "https://www.corriere.it/politica/23_dicembre_28/armi-16-enni-calendario-ampliato-nuova-caccia-secondo-fdi-9b5163de-a5c2-11ee-b985-941cc3ea919c.shtml",
        "site_full": "www.corriere.it",
        "site": "corriere.it",
        "site_section": "http://xml2.corriereobjects.it/rss/politica.xml",
        "site_categories": [
            "under_construction",
            "non_standard_content"
        ],
        "section_title": "\n\t\t\tCorriere.it - Politica",
        "title": "Armi ai 16 enni e calendario ampliato La «nuova» caccia secondo FdI",
        "title_full": "Armi ai 16 enni e calendario ampliato La «nuova» caccia secondo FdI",
        "published": "2023-12-28T23:26:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://images2.corriereobjects.it/methode_image/socialshare/2023/12/28/f1a8f076-a5c2-11ee-b985-941cc3ea919c.jpg",
        "performance_score": 0,
        "domain_rank": 1282,
        "domain_rank_updated": "2023-12-26T12:06:20.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 1
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "79bf5cd28d36e53358a1679ff7f08ca3325bc27b",
    "url": "https://www.corriere.it/politica/23_dicembre_28/armi-16-enni-calendario-ampliato-nuova-caccia-secondo-fdi-9b5163de-a5c2-11ee-b985-941cc3ea919c.shtml",
    "ord_in_thread": 0,
    "parent_url": null,
    "author": "Alessandra Arachi",
    "published": "2023-12-28T23:26:00.000+02:00",
    "title": "Armi ai 16 enni e calendario ampliato La «nuova» caccia secondo FdI",
    "text": "Le doppiette ai sedicenni, il calendario della caccia più lungo e più lunghe anche le giornate per dare la caccia agli animali, protratte oltre il tramonto. Il disegno di legge di Fratelli d’Italia punta a modificare l’attuale legge (la 157 del ’92) in senso permissivo e fa infuriare le associazioni ambientaliste. «Oltre a tutte le altre cose negative, con questa legge finiremmo sotto infrazione della commissione europea, la terza infrazione sempre in questo campo», dice Domenico Aiello responsabile legale del Wwf, spiegando che «queste infrazioni ci costano otto mila euro al giorno».\nArmi ai 16 enni e calendario ampliato La «nuova» caccia secondo FdI\nIl sottosegretario La Pietra: ddl a nome del governo. Brambilla: in Parlamento non passerà\nIl testo del disegno di legge è stato voluto tutto da FdI, lo ha scritto Sergio Berlato, eurodeputato, ed è praticamente una fotocopia di quello presentato poco più di un anno fa. Lo ha depositato in Senato Bartolomeo Amidei e il sottosegretario all’Agricoltura Patrizio La Pietra ha garantito che del testo il Senato se ne occuperà subito dopo la legge del Bilancio, parlando «a nome del governo», ovvero del suo ministro, Francesco Lollobrigida, noto per la sua passione verso la caccia.\nSono diciassette gli articoli che compongono il testo e sono tutti mirati a facilitare l’attività venatoria. Estende le specie cacciabili inserendo uccelli e mammiferi oggi protetti; riduce l’estensione delle aree protette; amplia le possibilità dei cacciatori di accedere ai terreni privati; riduce i divieti vigenti, consentendo ad esempio di cacciare da veicoli e natanti. Ma, soprattutto, limita fortemente il controllo scientifico dell’Ispra. Aggiunge Domenico Aiello: «Sono norme che violano palesemente la Costituzione che nel 2022 è stata modificata all’articolo 9 inserendo la tutela dell’ambiente, la biodiversità, gli ecosistemi».\nLa prima a scagliarsi contro il disegno di legge è Michela Vittoria Brambilla, deputata di Noi moderati e fondatrice della Leidaa: «In qualità di presidente della commissione bicamerale per l’infanzia e l’adolescenza non posso che esprimere forte preoccupazione per la possibilità di dare i fucili in mano ai minori. Sono certa che il Parlamento non approverà una simile legge». Brambilla è preoccupata anche per «l’estensione del calendario venatorio, in termini di giornata e di orario. La caccia è pericolosa non soltanto per gli animali e l’ambiente ma anche per i cittadini che non possono passeggiare sicuri».\nL’Enpa, l’Ente nazionale della protezione animali non ha dubbi: «Il via libera alle armi per i minorenni è la punta dell’iceberg di un inaccettabile progetto ammazza-animali, un vero colpo di Stato contro la fauna selvatica. Siamo di fronte a una dichiarazione di guerra. Questo disegno di legge non è né una boutade né una iniziativa isolata, ma rientra in un preciso disegno strategico perseguito fin dall’insediamento dell’attuale governo: fare carta straccia delle nostre normative ambientali»\nDall’opposizione praticamente tutti contestano il permesso del fucile ai sedicenni. Dal Pd si leva la voce di Walter Verini: «Un senatore di FdI che propone di dare il fucile ai sedicenni. Sembra incredibile ma è vero, questa destra ha un concetto di sicurezza da Far west, vuole più armi in giro e quindi più rischi per la sicurezza dei cittadini». Sulla stessa linea Riccardo Magi di +Europa: «Ma veramente il governo vuole rendere più facile la circolazione delle armi con la scusa della caccia? Ma veramente il governo vuole togliere vincoli all’attività venatoria? Siamo alla follia di una destra pistolera».\nAngelo Bonelli, leader dei Verdi: «La proposta di permettere l’uso dei fucili già a sedici anni e di estendere considerevolmente la stagione di caccia, con la possibilità di attività venatorie nelle aree protette e demaniali, rappresenta un grave rischio per l’equilibrio ecologico e la biodiversità. Tutto ciò serve solo a dare forza all’industria delle armi».\nLa newsletter Diario Politico\nSe vuoi restare aggiornato sulle notizie di politica iscriviti alla newsletter \"Diario Politico\". E' dedicata agli abbonati al Corriere della Sera e arriva due volte alla settimana alle 12. Basta cliccare\nqui.\nCorriere della Sera è anche su Whatsapp. È sufficiente\ncliccare qui per iscriversi al canale ed essere sempre aggiornati.\n28 dicembre 2023 (modifica il 28 dicembre 2023 | 21:55)\n© RIPRODUZIONE RISERVATA",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Politics",
        "Human Interest",
        "Crime, Law and Justice"
    ],
    "external_links": [
        "https://whatsapp.com/channel/0029VaAlA1s6GcG6eTUe652l",
        "https://www.whatsapp.com/channel/0029VaAlA1s6GcG6eTUe652l"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-29T00:41:50.126+02:00",
    "updated": "2023-12-29T00:41:50.126+02:00"
}