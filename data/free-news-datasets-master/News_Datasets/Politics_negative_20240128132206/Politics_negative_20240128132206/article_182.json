{
    "thread": {
        "uuid": "e5981daca3d534523c212b418190360717d3b286",
        "url": "https://www.elpuntavui.cat/politica/article/17-politica/2370002-l-onu-denuncia-greus-abusos-a-cisjordania.html",
        "site_full": "www.elpuntavui.cat",
        "site": "elpuntavui.cat",
        "site_section": "http://elpuntavui.cat/girona.html",
        "site_categories": [
            "media"
        ],
        "section_title": "El Punt Avui - Girona",
        "title": "L’ONU denuncia greus abusos a Cisjordània | Raül Bruna | Barcelona | Política | El Punt Avui",
        "title_full": "L’ONU denuncia greus abusos a Cisjordània | Raül Bruna | Barcelona | Política | El Punt Avui",
        "published": "2023-12-28T23:57:00.000+02:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://www.elpuntavui.cat/imatges/62/56/4x3/780_0008_6256194_d17208eb13a406653ccdd2724a8ac94aver3.jpg",
        "performance_score": 0,
        "domain_rank": 28951,
        "domain_rank_updated": "2023-12-26T12:06:20.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "e5981daca3d534523c212b418190360717d3b286",
    "url": "https://www.elpuntavui.cat/politica/article/17-politica/2370002-l-onu-denuncia-greus-abusos-a-cisjordania.html",
    "ord_in_thread": 0,
    "parent_url": null,
    "author": "Raül Bruna",
    "published": "2023-12-28T23:57:00.000+02:00",
    "title": "L’ONU denuncia greus abusos a Cisjordània | Raül Bruna | Barcelona | Política | El Punt Avui",
    "text": "Conflicte Bèl·lic al Pròxim Orient L’ONU denuncia greus abusos a Cisjordània Nacions Unides (ONU) va reclamar ahir a Israel que acabi amb els “assassinats il·legals i la violència dels colons contra la població palestina” als territoris ocupats. L’Oficina de Drets Humans de l’ONU va presentar un informe que denuncia greus abusos per part de les forces de seguretat i els colons israelians, entre els quals “detencions il·legals i maltractament de detinguts”. L’alt comissionat per als Drets Humans, Volker Türk, va alertar del “ràpid deteriorament de la situació dels drets humans a la Cisjordània” i va demanar a Israel que “aturi immediatament” l’ús de tàctiques i armament militar “en contextos d’aplicació de la llei”. “L’ús de força innecessària o desproporcionada i l’aplicació de restriccions de moviment àmplies, arbitràries i discriminatòries que afecten els palestins són extremadament preocupants”, va afegir Türk sobre les conclusions de l’informe. El document certifica que entre el 7 d’octubre i el 27 d’octubre han mort tres-cents palestins a Cisjordània, inclosa Jerusalem Est, dels quals setanta-nou eren nens. Segons l’alt comissionat, les violacions documentades ara repeteixen el patró d’altres denúncies durant la “llarga ocupació israeliana de Cisjordània”, però “la intensitat de la violència i la repressió actuals no s’havia vist en anys”. Israel va reaccionar a l’informe qualificant-lo de “bastant ridícul”, en paraules Tal Heinrich, portaveu de l’oficina del primer ministre. Heinrich va criticar que el document no té en compte les amenaces a les que s’exposen les seves forces de seguretat a l’hora de “mantenir aquest front tan tranquil com sigui possible”. Cisjordània ha viscut aquest 2023 l’any més violent en dues dècades, amb més de mig miler de palestins morts en xocs amb tropes i atacants israelians. Ahir mateix, un jove palestí va perdre la vida durant una operació de l’exèrcit a Ramal·là, on catorze persones més van resultar ferides al centre de la ciutat. De la part israeliana, aquest any han perdut la vida 41 persones, la majoria colons. [Identificar-me](/registre/compte/verificat.html?return=aHR0cHM6Ly93d3cuZWxwdW50YXZ1aS5jYXQvcG9saXRpY2EvYXJ0aWNsZS8xNy1wb2xpdGljYS8yMzcwMDAyLWwtb251LWRlbnVuY2lhLWdyZXVzLWFidXNvcy1hLWNpc2pvcmRhbmlhLmh0bWwjY29tbWVudHM=&msg=34bd8f3599cdc6f6308d40855bdb2a1b). Si ja sou usuari verificat, us heu d'identificar. [Vull ser usuari verificat](/registre/compte/verificat.html?return=aHR0cHM6Ly93d3cuZWxwdW50YXZ1aS5jYXQvcG9saXRpY2EvYXJ0aWNsZS8xNy1wb2xpdGljYS8yMzcwMDAyLWwtb251LWRlbnVuY2lhLWdyZXVzLWFidXNvcy1hLWNpc2pvcmRhbmlhLmh0bWwjY29tbWVudHM=&msg=34bd8f3599cdc6f6308d40855bdb2a1b). Per escriure un comentari cal ser usuari verificat. [Normes de Participació](/epa/normes-participacio.html).",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "negative",
    "categories": [
        "Politics",
        "Human Interest",
        "War, Conflict and Unrest"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-29T00:09:13.241+02:00",
    "updated": "2023-12-29T00:09:13.241+02:00"
}