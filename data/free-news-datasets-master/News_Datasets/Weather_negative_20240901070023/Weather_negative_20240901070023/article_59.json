{
    "thread": {
        "uuid": "c9e0d88b1cde1033bcd42cad1bf669e6906af3d2",
        "url": "https://vnexplorer.net/z/1643451.html",
        "site_full": "vnexplorer.net",
        "site": "vnexplorer.net",
        "site_section": "https://vnexplorer.net/latest",
        "site_categories": [
            "health",
            "cold_and_flu"
        ],
        "section_title": "Latest breaking 24h news around the world - VNExplorer",
        "title": "Sono le notti più afose di sempre. Temperature record senza tregua: \"Non si respira nemmeno in collina\"",
        "title_full": "Sono le notti più afose di sempre. Temperature record senza tregua: \"Non si respira nemmeno in collina\"",
        "published": "2024-08-01T17:05:00.000+03:00",
        "replies_count": 0,
        "participants_count": 1,
        "site_type": "news",
        "country": "FR",
        "main_image": "https://img-s-msn-com.akamaized.net/tenant/amp/entityid/BB1qZQKy.img",
        "performance_score": 0,
        "domain_rank": 62651,
        "domain_rank_updated": "2024-07-30T13:07:25.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "c9e0d88b1cde1033bcd42cad1bf669e6906af3d2",
    "url": "https://vnexplorer.net/z/1643451.html",
    "ord_in_thread": 0,
    "parent_url": null,
    "author": "VNExplorer",
    "published": "2024-08-01T17:05:00.000+03:00",
    "title": "Sono le notti più afose di sempre. Temperature record senza tregua: \"Non si respira nemmeno in collina\"",
    "text": "Sono le notti più afose di sempre. Temperature record senza tregua: &quot;Non si respira nemmeno in collina&quot; Ventilatori accesi senza interruzione e bibite ghiacciate per cercare un po’ di refrigerio. L’afa non dà tregua di giorno. E sono notti tropicali anche quelle empolesi, con record registrati proprio nelle ultime 48 ore. Temperature decisamente alte quelle che si sono verificate nella notte tra martedì e mercoledì soprattutto nell’Empolese, dove le minime in alcune zone della città non sono scese sotto i 26 gradi. E non è andata meglio nella nottata appena trascorsa. E’ rovente il bollettino diffuso dal servizio meteorologico empolese PontorMeteo. Il centro storico di Empoli alle 5 del mattino segnava i 26.3 gradi, sul lungarno e a Pontorme il termometro ha toccato i 26 gradi. Il picco nella frazione di Santa Maria dove la nottata di arsura ha fatto registrare i 27.8 gradi. Un’ondata di caldo che ha colpito in pieno anche i comuni limitrofi con 26 gradi segnati a Montelupo Fiorentino, 26.4 gradi a Cerreto Guidi e 26.6 gradi a Vinci. Persino sul Montalbano la morsa del caldo africano non ha mollato la presa: la colonnina di mercurio è salita a 24.5 gradi. E’ andata leggermente meglio a Montespertoli dove il clima è stato perlomeno sopportabile con 19.5 gradi rilevati. Caldo anomalo e condizionatori attivati senza sosta anche a Capraia e Limite con 25.4 gradi segnati già alle 5 del mattino, a Montaione con 25.3 gradi e a Gambassi Terme dove la notte anziché offrire una boccata d’aria fresca ha portato con sé ben 23.9 gradi. &quot;L’anticiclone - spiega l’esperto meteorologo empolese Gordon Baldacci - ruotando sopra le nostre teste, come un’ipotetica roulette in senso orario, con il passare dei giorni porta correnti anche nord orientali, che valicando l’Appennino si seccano e alzano le temperature. Non è un caso che anche le zone di collina abbiano minime decisamente alte, proprio per i venti di caduta che scivolano dai crinali verso le pianure. Va detto che per l’occasione, Empoli lungarno, Santa Maria, Pontorme e Cerreto Guidi hanno stabilito un nuovo record, limando di qualche decimale la grecalata estiva dello scorso agosto&quot;. Dopo aver raggiunto i 38 gradi di ieri attendiamo un calo solo a partire da domani. Dovremo soffrire ancora un po’ , poi una lieve tregua. Sarà soprattutto una disposizione dei venti da ovest a placare il clima notturno tropicale. Ylenia Cecchetti",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Weather"
    ],
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-08-02T01:09:47.408+03:00",
    "updated": "2024-08-02T01:09:47.408+03:00"
}