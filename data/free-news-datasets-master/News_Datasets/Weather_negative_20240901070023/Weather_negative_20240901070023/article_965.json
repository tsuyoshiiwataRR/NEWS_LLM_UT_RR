{
    "thread": {
        "uuid": "52c546175c8c2b2f51cac0f1a2318e63fe4890d3",
        "url": "http://www.elpuntavui.cat/societat/article/5-societat/2445447-la-primera-onada-de-calor-de-l-estiu-deixa-un-pic-de-43-2-graus-a-cabanes.html",
        "site_full": "www.elpuntavui.cat",
        "site": "elpuntavui.cat",
        "site_section": "https://www.elpuntavui.cat",
        "site_categories": [
            "media"
        ],
        "section_title": "El Punt Avui - Barcelona",
        "title": "La primera onada de calor de l’estiu deixa un pic de 43,2 graus a Cabanes | Maria Saguer | Cabanes | Societat | El Punt Avui",
        "title_full": "La primera onada de calor de l’estiu deixa un pic de 43,2 graus a Cabanes | Maria Saguer | Cabanes | Societat | El Punt Avui",
        "published": "2024-08-02T16:38:00.000+03:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://www.elpuntavui.cat/imatges/62/25/4x3/780_0008_6225706_1f88f82a575d266d89b7b055c25d2b74ver3.jpg",
        "performance_score": 0,
        "domain_rank": 28737,
        "domain_rank_updated": "2024-07-30T13:07:21.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "52c546175c8c2b2f51cac0f1a2318e63fe4890d3",
    "url": "http://www.elpuntavui.cat/societat/article/5-societat/2445447-la-primera-onada-de-calor-de-l-estiu-deixa-un-pic-de-43-2-graus-a-cabanes.html",
    "ord_in_thread": 0,
    "parent_url": null,
    "author": "Maria Saguer",
    "published": "2024-08-02T16:38:00.000+03:00",
    "title": "La primera onada de calor de l’estiu deixa un pic de 43,2 graus a Cabanes | Maria Saguer | Cabanes | Societat | El Punt Avui",
    "text": "La primera onada de calor de l’estiu deixa un pic de 43,2 graus a Cabanes La primera onada de calor d’aquest estiu a Catalunya, que ha tingut lloc entre aquest dilluns i divendres, ha registrat un pic de fins a 43,2 graus a Cabanes, segons el balanç del Servei Meteorològic de Catalunya. Tot i així, encara que la temperatura màxima ha superat els 40 graus a diversos sectors de l’interior, el prelitoral i punts de la Costa Brava, enguany no ha estat una onada tan intensa com la de finals d’agost de l’any passat ni s’han registrat màximes tan extremes com les del 18 de juliol del 2023 (45 graus). Segons recull l’ACN, dimecres va ser el dia de calor més intensa a bona part de Catalunya, sobretot a les comarques gironines, amb màximes de 41 a 43 graus a l’Empordà, el Pla de l’Estany i la Garrotxa. En concret, entre el 31 de juliol i l’1 d’agost, el territori gironí ha registrat les temperatures màximes de 43,2 graus a Cabanes; 42,6 a Maià de Montcal; 42,5 a Banyoles i 41,7 a la Bisbal de l’Empordà. Així, la temperatura més alta de l’episodi no s’ha registrat als indrets típicament més calorosos de Catalunya (comarques de Ponent i vall de l’Ebre) sinó a l’extrem nord-oest. El vent de garbí que hi va bufar dimecres va impedir l’efecte moderador de la marinada, fet que va permetre que la temperatura fregués els 40 graus arran de mar i s’assolissin els 43 a l’Alt Empordà. El Servei Meteorològic ha indicat que són aproximadament els mateixos indrets que el 18 de juliol del 2023 van arribar als 45 graus, temperatura fins llavors insòlita a Catalunya. Entre dimarts i dimecres, quatre de les 147 estacions de la xarxa automàtica (XEMA) i de les manuals (XOM) amb més de 20 anys de dades han igualtat o superat la temperatura màxima absoluta de tota la seva sèrie. Entre elles, destaca l’observatori de Torroella de Fluvià, que va igualar els 43 graus del 18 de juliol de l’any passat; la Tallada d’Empordà, que va arribar per primer cop als 41,1 graus i Sant Pere Pescador, amb un màxim de 40,5 graus. Més enllà dels registres per sobre dels 40 i dels rècords, al llarg de l’onada la temperatura màxima ha superat el llindar de perill per calor intensa almenys un dia a la gran majoria d’estacions de la XEMA (159 de 185 estacions). Per contra, estacions de la vall de l’Ebre, del Priorat i la Conca de Barberà, així com punts aïllats del Pirineu i Prepirineu, no han arribat a superar el llindar. De fet, en aquests indrets el Servei Meteorològic de Catalunya ha indicat que la calorada no es pot qualificar d’onada de calor. [Identificar-me](/registre/compte/verificat.html?return=aHR0cHM6Ly93d3cuZWxwdW50YXZ1aS5jYXQvc29jaWV0YXQvYXJ0aWNsZS81LXNvY2lldGF0LzI0NDU0NDctbGEtcHJpbWVyYS1vbmFkYS1kZS1jYWxvci1kZS1sLWVzdGl1LWRlaXhhLXVuLXBpYy1kZS00My0yLWdyYXVzLWEtY2FiYW5lcy5odG1sI2NvbW1lbnRz&msg=34bd8f3599cdc6f6308d40855bdb2a1b). Si ja sou usuari verificat, us heu d'identificar. [Vull ser usuari verificat](/registre/compte/verificat.html?return=aHR0cHM6Ly93d3cuZWxwdW50YXZ1aS5jYXQvc29jaWV0YXQvYXJ0aWNsZS81LXNvY2lldGF0LzI0NDU0NDctbGEtcHJpbWVyYS1vbmFkYS1kZS1jYWxvci1kZS1sLWVzdGl1LWRlaXhhLXVuLXBpYy1kZS00My0yLWdyYXVzLWEtY2FiYW5lcy5odG1sI2NvbW1lbnRz&msg=34bd8f3599cdc6f6308d40855bdb2a1b). Per escriure un comentari cal ser usuari verificat. [Normes de Participació](/epa/normes-participacio.html).",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "negative",
    "categories": [
        "Disaster and Accident",
        "Weather",
        "Environment"
    ],
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-08-02T17:25:36.255+03:00",
    "updated": "2024-08-02T18:21:07.109+03:00"
}