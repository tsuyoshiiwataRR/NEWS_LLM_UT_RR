{
    "thread": {
        "uuid": "e9b88c99b0a96a3d808ed36be573401ccdbffe87",
        "url": "https://www.segre.com/ca/comarques/241102/mal-temps-desvia-barcelona-vol-palma-seu_617102.html",
        "site_full": "www.segre.com",
        "site": "segre.com",
        "site_section": "https://www.segre.com/ca/comarques",
        "site_categories": [
            "media"
        ],
        "section_title": "Comarques | SEGRE",
        "title": "El mal temps desvia a Barcelona el vol de Palma a la Seu",
        "title_full": "El mal temps desvia a Barcelona el vol de Palma a la Seu",
        "published": "2024-11-02T06:30:00.000+02:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://imagenes.segre.com/static/img/segre.png",
        "performance_score": 0,
        "domain_rank": 115950,
        "domain_rank_updated": "2024-10-28T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "e9b88c99b0a96a3d808ed36be573401ccdbffe87",
    "url": "https://www.segre.com/ca/comarques/241102/mal-temps-desvia-barcelona-vol-palma-seu_617102.html",
    "ord_in_thread": 0,
    "parent_url": null,
    "author": "Cynthia Sans",
    "published": "2024-11-02T06:30:00.000+02:00",
    "title": "El mal temps desvia a Barcelona el vol de Palma a la Seu",
    "text": "LA SEU D’URGELL El mal temps desvia a Barcelona el vol de Palma a la Seu El vol que operava la companyia Air Nostrum entre Palma de Mallorca i l’aeroport de la Seu d’Urgell ahir al matí va ser desviat cap a Barcelona a causa de les “condicions meteorològiques adverses” a la zona de l’Alt Urgell, segons va informar ahir la companyia. La decisió la va prendre el comandant de l’aeronau partint dels informes que li van arribar durant el vol. Fonts pròximes van explicar que el vol de Palma fins a la Seu arribava amb una ocupació gairebé plena, amb uns quaranta passatgers. Els viatgers van ser traslladats des de Barcelona fins a Andorra amb autobús, un trajecte que va sumar unes tres hores al desplaçament. Els passatgers del vol entre la Seu i Palma també van ser traslladats amb autobús fins a Barcelona.Justament aquest cap de setmana era el de l’estrena del canvi d’horari d’hivern d’aquesta operació aèria. Fins ara els vols s’oferien els dissabtes i els dimarts. A partir del novembre, el contracte tancat amb el Govern andorrà estableix que els trajectes seran els divendres i els diumenges.Val a dir que el mal temps ja ha obligat a desviar vols d’aquesta línia en altres ocasions. El mes de març passat, l’avió procedent de Palma que havia d’aterrar a la Seu no va poder arribar i va haver de ser desviat cap a l’aeroport d’Alguaire.",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "negative",
    "categories": [
        "Weather",
        "Social Issue"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-02T08:29:50.323+02:00",
    "updated": "2024-11-02T08:29:50.323+02:00"
}