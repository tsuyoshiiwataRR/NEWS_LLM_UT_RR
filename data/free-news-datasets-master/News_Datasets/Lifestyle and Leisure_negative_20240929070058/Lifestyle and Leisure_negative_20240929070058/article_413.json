{
    "thread": {
        "uuid": "6bcce1cb30ef7f91082e59667568d867092ac752",
        "url": "https://www.ilmessaggero.it/umbria/dopo_flop_saldi_perugia_parte_sbaracco_sconti_fino_al_70-8322713.html",
        "site_full": "www.ilmessaggero.it",
        "site": "ilmessaggero.it",
        "site_section": "https://www.ilmessaggero.it:443",
        "site_categories": [
            "travel",
            "italy",
            "top_news"
        ],
        "section_title": "Il Messaggero",
        "title": "Dopo il flop dei saldi a Perugia ora parte lo Sbaracco: sconti fino al 70%",
        "title_full": "Dopo il flop dei saldi a Perugia ora parte lo Sbaracco: sconti fino al 70%",
        "published": "2024-08-30T10:30:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/27/13/8322713_29152231_sbaracco_9.jpg",
        "performance_score": 0,
        "domain_rank": 6258,
        "domain_rank_updated": "2024-08-27T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "6bcce1cb30ef7f91082e59667568d867092ac752",
    "url": "https://www.ilmessaggero.it/umbria/dopo_flop_saldi_perugia_parte_sbaracco_sconti_fino_al_70-8322713.html",
    "ord_in_thread": 0,
    "parent_url": null,
    "author": "Cristiana Mapelli",
    "published": "2024-08-30T10:30:00.000+03:00",
    "title": "Dopo il flop dei saldi a Perugia ora parte lo Sbaracco: sconti fino al 70%",
    "text": "La stagione dei saldi non è decollata e ora, a salvare la situazione, arriva Lo Sbaracco. «La tendenza, purtroppo, ha rispecchiato le previsioni, registrando un trend negativo». A confermarlo il presidente di Confcommercio Perugia, Michele Biselli. I motivi? Le temperature proibitive del mese di luglio che disincentivano ad uscire di casa, se non per questioni indispensabili, ma anche le spese a cui le famiglie devono stare dietro. «Non c’è dubbio – ha spiegato Biselli - che i saldi andrebbero rivisti nei tempi e nelle modalità di come vengono esposti e declinati». Come ad esempio il posticipare il periodo dei saldi anche visto il modificarsi delle stagioni climatiche. L’estate, infatti, sebbene con molti picchi di calore, è arrivata solo negli ultimi giorni di giugno e i negozi di abbigliamento si sono ritrovati a mettere in saldo i capi appena arrivati in magazzino. In particolare su Perugia Confcommercio, lancia un’idea: «Bisognerebbe sfruttare i grandi eventi del centro storico. Penso a Umbria Jazz, che cade proprio durante l’inizio dei saldi estivi, ma anche Eurochocolate, con il lancio dei capi invernali. Due momenti importanti con i quali i negozi dovrebbero trovare una sinergia per provare ad attirare quel grande flusso di visitatori che gravita intorno a Perugia in quei giorni. E poi, nel futuro, come già sta accadendo in altri Paesi potrebbe esserci la volontà di ricreare un modello virtuale di corso Vannucci e del centro, anche grazie al gemello digitale, dove creare una realtà estesa dove fare shopping. Perugia è già una smart city, potrebbe diventare un progetto pilota». Su una cosa Biselli non ha dubbi: «La partenza dei saldi è stata tiepida, ma Lo Sbaracco che si svolgerà da domani fino al 7 settembre nel centro storico di Perugia può davvero fare la differenza e dare ulteriore aiuto al commercio nello smaltimento delle merci in magazzino». Una formula che funziona e che si è diffusa a Terni, Spoleto, Foligno e persino fuori regione. A spiegare l’edizione 2024 è Paolo Mariotti, commerciante nell’acropoli e in periferia e presidente del Consorzio Perugia in centro che organizza l’evento. «Lo Sbaracco è una iniziativa che ha le radici a Perugia e funziona, nonostante ironicamente diciamo tutti che quando c’è lo Sbaracco piove. Al di là di tutto è un’occasione sia per chi vende che per chi compra. Anche per noi commercianti, meglio vendere un capo a prezzo stracciato che metterlo in un cartone e lasciarlo in magazzino. I prezzi in questi giorni saranno scontati dal 50 al 70 per cento, quindi parliamo di percentuali importanti. La novità dell’edizione 2024 è che dura una settimana e ben due fine settimana. Il numero di negozianti che hanno partecipato a questa edizione è molto alto e ci sono addirittura alcune new entry. Invito tutti i perugini a venire a fare acquisti in centro a prezzi incredibili». La mappa delle vie del saldo dei saldi è tutti i giorni dalle 10 lungo corso Vannucci, piazza Matteotti, via Oberdan, via dei Priori, corso Cavour, via Marconi e viale Indipendenza dove decine di negozi esporranno i propri prodotti all’esterno con sconti irripetibili. Non solo abbigliamento: ad aderire ci sono anche attività di cura del corpo, profumerie, artigiani, gioiellerie e grandi boutique. Jennifer, ad esempio, con il suo negozio appena inaugurato partecipa per la prima volta allo Sbaracco. «Le mie aspettative sul successo dei saldi di fine stagione? Non nascondo che sono altissime. Ho inaugurato il mio negozio di abbigliamento e accessori uomo e donna in via Baglioni il 16 giugno – racconta – questa per me è la prima volta, anche se ben conosco il centro e le sue dinamiche. Senza pensarci troppo ho aderito al Consorzio Perugia in Centro e a Lo Sbaracco perché credo davvero che sia una grande opportunità. Non solo per fare affari, ma anche per farsi conoscere. Le persone saranno ben disposte a girare stand dopo stand e potrei farmi, in questo modo, anche pubblicità. Quali sono i capi che credo venderò di più? Sicuramente quelli fatti con tessuti naturali e rigorosamente made in Italy che hanno un buon rapporto qualità – prezzo. Tra i capi più gettonati ci sono quelli casual, come pantaloni di lino e camice di cotone. Con questo caldo vanno sempre bene e si adattano bene anche al cambiare delle mode». Positività anche nella storica insegna Cantarelli, che veste l’uomo a 360 gradi, le cui vetrine si affacciano sul centralissimo corso Vannucci. «L’aspetto positivo di questa manifestazione – spiega Andrea Cantarelli – non è tanto lil giro di affari che incentiva, ma quello più sociale, perché che elimina le barriere che ci sono tra tutti i negozi. Gli stand che tutti noi allestiamo all’esterno dei nostri negozi, portandoci tra la gente, annulla quella falsa distanza che c’è tra le insegne più o meno costose e ci mettono tutti allo stesso piano. Ecco perché come manifestazione funziona: perché per strada è tutto più amichevole».",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Economy, Business and Finance",
        "Lifestyle and Leisure"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-08-30T10:38:24.683+03:00",
    "updated": "2024-08-30T10:38:24.683+03:00"
}