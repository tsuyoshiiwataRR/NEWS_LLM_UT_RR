{
    "thread": {
        "uuid": "01a963981ed5c449a0cab5ebda504764234a5181",
        "url": "https://tecnologianews.altervista.org/honor-sfotte-samsung-sui-pieghevoli-con-le-scuse-piu-piccole-del-mondo-2",
        "site_full": "tecnologianews.altervista.org",
        "site": "altervista.org",
        "site_section": "http://tecnologianews.altervista.org/feed/",
        "site_categories": [],
        "section_title": "TecnologiaNews",
        "title": "Honor sfotte Samsung sui pieghevoli con “le scuse più piccole del mondo”",
        "title_full": "Honor sfotte Samsung sui pieghevoli con “le scuse più piccole del mondo”",
        "published": "2024-08-30T12:15:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://hd2.tudocdn.net/1176299?w=660",
        "performance_score": 0,
        "domain_rank": 619,
        "domain_rank_updated": "2024-08-27T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "01a963981ed5c449a0cab5ebda504764234a5181",
    "url": "https://tecnologianews.altervista.org/honor-sfotte-samsung-sui-pieghevoli-con-le-scuse-piu-piccole-del-mondo-2",
    "ord_in_thread": 0,
    "parent_url": null,
    "author": "Admin",
    "published": "2024-08-30T12:15:00.000+03:00",
    "title": "Honor sfotte Samsung sui pieghevoli con “le scuse più piccole del mondo”",
    "text": "Il team marketing di Honor ha lanciato nelle scorse ore una frecciatina piuttosto ben riuscita a Samsung in tema di pieghevoli. L’iniziativa pubblicitaria mette in risalto l’estrema sottigliezza del\nrecentissimo Magic V3, il cui lancio internazionale è previsto in occasione di IFA 2024 a Berlino, soprattutto se paragonata a quella del Galaxy Z Fold 6, la più recente proposta di Samsung in questo segmento.\nIn concreto, la società ha pubblicato una “lettera di scuse” rivolta agli acquirenti di Galaxy Z Fold incidendola sulla costa, appunto sottilissima, di un’unità di Honor Magic V3. L’idea funziona a molteplici livelli: intanto c’è il messaggio, che più o meno è “pensavate di aver preso un pieghevole super ergonomico, ma guardate qui cos’abbiamo noi”, che punta su un deficit oggettivo e soprattutto di cui\nSamsung è ben al corrente, e poi c’è il fatto di averlo inciso in uno spazio estremamente ridotto. Quest’ultimo aspetto è peraltro un’impresa già di per sé ragguardevole, compiuta dal noto “micro artista” inglese Graham Short.\nShort, che mai cognome fu più azzeccato, ha impiegato circa 90 ore per incidere a mano! il relativamente lungo messaggio di \"scuse\", che conta in totale 166 parole di testo. Short racconta di aver dovuto usare punte di diamante per incidere, a causa dell’elevata durezza del metallo della cerniera del dispositivo. Ogni riga di testo ha più o meno lo stesso spessore di un capello umano, circa 100 micron. Insomma, serve un microscopio per leggere quella che Honor definisce bonariamente “la lettera di scuse più piccola del mondo”.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Corporate News and Profiles",
        "Science and Technology",
        "Lifestyle and Leisure"
    ],
    "ai_allow": true,
    "webz_reporter": false,
    "external_links": [
        "https://www.hdblog.it/schede-tecniche/honor-magic-v3_i6520/",
        "https://www.hdblog.it/smartphone/articoli/n588813/samsung-galaxy-z-fold-6-slim-sottile-quando-rumor/",
        "https://www.hdblog.it/ifa/",
        "https://www.hdblog.it/smartphone/articoli/n590341/honor-magic-v3-data-di-lancio-quando-arriva-ifa/",
        "https://www.hdblog.it/schede-tecniche/samsung-galaxy-z-fold-6_i6518/",
        "https://hdblog.it/schede-tecniche/honor-magic-v3_i6520/",
        "https://hdblog.it/ifa/",
        "https://www.hdblog.it/ifa",
        "https://www.hdblog.it/smartphone/articoli/n588813/samsung-galaxy-z-fold-6-slim-sottile-quando-rumor",
        "https://www.hdblog.it/schede-tecniche/samsung-galaxy-z-fold-6_i6518",
        "https://www.hdblog.it/smartphone/articoli/n590341/honor-magic-v3-data-di-lancio-quando-arriva-ifa",
        "https://hdblog.it/smartphone/articoli/n588813/samsung-galaxy-z-fold-6-slim-sottile-quando-rumor/",
        "https://hdblog.it/schede-tecniche/samsung-galaxy-z-fold-6_i6518/",
        "https://hdblog.it/smartphone/articoli/n590341/honor-magic-v3-data-di-lancio-quando-arriva-ifa/",
        "https://www.hdblog.it/schede-tecniche/honor-magic-v3_i6520"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-08-30T14:52:56.678+03:00",
    "updated": "2024-08-30T14:52:56.678+03:00"
}