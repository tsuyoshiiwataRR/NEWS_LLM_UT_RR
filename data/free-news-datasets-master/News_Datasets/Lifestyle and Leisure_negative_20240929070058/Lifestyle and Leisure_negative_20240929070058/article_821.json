{
    "thread": {
        "uuid": "4b24e0080a21cc3194d27d6f3c449cdea4a638ba",
        "url": "https://www.today.it/film-serie-tv/netflix/the-deliverance-glenn-close-recensione.html",
        "site_full": "www.today.it",
        "site": "today.it",
        "site_section": "http://www.today.it/rss/",
        "site_categories": [
            "united_kingdom",
            "travel",
            "top_news"
        ],
        "section_title": "Today",
        "title": "The Deliverance - La redenzione: un horror dallo schema classico, ma con poca tensione",
        "title_full": "The Deliverance - La redenzione: un horror dallo schema classico, ma con poca tensione",
        "published": "2024-08-30T15:20:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.today.it/~media/horizontal-hi/6644856023360/the-deliverance.jpg",
        "performance_score": 0,
        "domain_rank": 22471,
        "domain_rank_updated": "2024-08-27T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "4b24e0080a21cc3194d27d6f3c449cdea4a638ba",
    "url": "https://www.today.it/film-serie-tv/netflix/the-deliverance-glenn-close-recensione.html",
    "ord_in_thread": 0,
    "parent_url": null,
    "author": "Valentina Di Nino",
    "published": "2024-08-30T15:20:00.000+03:00",
    "title": "The Deliverance - La redenzione: un horror dallo schema classico, ma con poca tensione",
    "text": "The Deliverance - La redenzione: un horror dallo schema classico, ma con poca tensione\nSe in questo ultimo scorcio d’estate 2024 cercate un nuovo horror che racconta di una lotta contro il male e si ispira a una storia vera, Netflix vi propone a partire dal 30 agosto\nThe Deliverance- La Redenzione, il nuovo film diretto dal già candidato all’Oscar Lee Daniels con protagoniste Andra Day (nel ruolo di Ebony Jackson), Glenn Close (sua madre Alberta), Aunjanue Ellis-Taylor e Mo’Nique nei panni dell’assistente sociale Cyntia.\nThe Deliverance, la trama\nEbony Jackson è una madre single di tre figli: Andre, Shante e Noah. La famiglia, di cui fa parte anche la madre di lei, Alberta, arriva in una nuova città e in una nuova casa per rifarsi una vita. Ebony infatti, è una donna inquieta, con problemi di alcolismo e un vissuto di violenza che l’ha segnata. Quando la famiglia inizia a vivere nella nuova casa però, iniziano anche strani ed inquietanti eventi, di cui è protagonista soprattutto, ma non solo, il figlio più piccolo, Andre. Gli episodi inspiegabili si moltiplicano e diventano sempre più gravi, mentre Ebony è marcata stretta dalla sua assistente sociale che minaccia di portarle via i figli se non si mette in riga. Quando la donna chiede aiuto per gli eventi inspiegabili che minacciano la sua famiglia, nessuno crede a una donna instabile e con problemi di dipendenza, finchè non arriva qualcuno, una misteriosa donna che la spia, e chele rivela di sapere cosa sta accadendo davvero in quella casa. La donna si offrirà di dare ad Ebony gli strumenti e la forza di cui ha bisogno per liberare la sua famiglia e salvare i suoi figli.\nThe Deliverance il nuovo horror Netflix regala qualche brivido ma rimane in superficie\nLa cosa più inquietante di\nThe Deliverance, il nuovo horror targato Netflix in piattaforma dal 30 agosto, è pensare che la storia di Ebony Jackson e della sua famiglia sia ispirata a una vicenda vera di cui è stata vittima una sciagurata famiglia negli Stati Uniti. Il film diretto da Lee Daniels riesce a regalare brividi e jump scare, soprattutto nella parte finale quando si arriva al duello tra la madre decisa a fare di tutto per salvare la sua famiglia e la presenza che infesta la sua casa e insidia i suoi figli, ma la storia, prima di arrivare a quel punto, pur partendo da tante promesse interessanti, non arriva mai ad approfondirle e a farne le spese è la tensione.\nLa storia di Ebony è già di per sé la vicenda di una donna che lotta contro i suoi demoni, ancor prima che si trasferisca in quella casa, segnata dalla violenza subita e da quella che fa a se stessa e che a volte non trattiene nei confronti degli altri quando è in preda all’alcol, e tutto quello strazio psicologico viene sbrigativamente accennato: non si entra mai veramente nell’oscurità dell’animo della protagonista, in un passato di abusi che, come una catena maledetta condanna inesorabilmente genitori, figli e nipoti.\nNon viene sfruttata abbastanza nemmeno l’occasione di avere a disposizione un’attrice capace di interpretazioni potenti come Glenn Close, che rimane lungamente al sicuro in superfice nell’interpretare l’enigmatica, inquietante e inquieta Alberta, senza sbavature ma anche senza i picchi che, potenzialmente, avrebbe potuto offrire il personaggio, la cui complessità rimane solo accennata.\nUn film che avrebbe potuto e dovuto andare molto più a fondo e che sceglie invece di rimanere fedele alla missione dell’intrattenimento horror, quella di regalare al pubblico brividi, colpi di scena, salti sulla sedia e immagini, suoni, parole e situazioni terrificanti. E se si cerca solo questo The Deliverance è il film giusto per immergersi in due ore di incubo soprannaturale.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Arts, Culture and Entertainment",
        "Human Interest",
        "Lifestyle and Leisure"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": null,
    "rating": null,
    "crawled": "2024-08-30T17:39:55.923+03:00",
    "updated": "2024-08-30T17:39:55.923+03:00"
}