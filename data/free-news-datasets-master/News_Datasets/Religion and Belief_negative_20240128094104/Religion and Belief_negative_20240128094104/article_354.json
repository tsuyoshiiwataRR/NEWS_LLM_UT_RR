{
    "thread": {
        "uuid": "b3e339c895d78a72dad53dc3c16ac7fe5087580d",
        "url": "https://www.agi.it/estero/news/2023-12-29/nigeria-stragi-cristiani-natale-attacchi-villaggi-24615473/",
        "site_full": "www.agi.it",
        "site": "agi.it",
        "site_section": "https://www.agi.it/rss",
        "site_categories": [
            "non_standard_content",
            "adult"
        ],
        "section_title": "Agi",
        "title": "Per i cristiani in Nigeria è stato un Natale di sangue",
        "title_full": "Per i cristiani in Nigeria è stato un Natale di sangue",
        "published": "2023-12-29T05:00:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://images.agi.it/pictures/agi/agi/2023/12/28/164821766-4d6f9d47-e855-43f0-842f-a6d491203de4.jpg",
        "performance_score": 0,
        "domain_rank": 10763,
        "domain_rank_updated": "2023-12-26T12:06:20.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "b3e339c895d78a72dad53dc3c16ac7fe5087580d",
    "url": "https://www.agi.it/estero/news/2023-12-29/nigeria-stragi-cristiani-natale-attacchi-villaggi-24615473/",
    "ord_in_thread": 0,
    "parent_url": null,
    "author": "Eliana Ruggiero",
    "published": "2023-12-29T05:00:00.000+02:00",
    "title": "Per i cristiani in Nigeria è stato un Natale di sangue",
    "text": "HOME> Estero\nPer i cristiani in Nigeria è stato un Natale di sangue\nSono almeno 170 le persone rimaste uccise in una serie di attacchi sferrati da miliziani islamisti contro alcuni villaggi nello Stato di Plateau dal 23 al 26 dicembre. Il conflitto interreligioso si intreccia con la contesa per i terreni tra pastori e agricoltori\nAGI - Il Natale 2023 è stato segnato da gravi violenze a Bokkos, nello Stato di Plateau, in Nigeria. Gli aggressori, presumibilmente oltre un migliaio di Fulani, dal 23 al 26 dicembre hanno preso di mira innanzitutto comunità cristiane. Lo riferisce la Fondazione pontificia Aiuto alla Chiesa che Soffre (Acs).\nÈ stata accertata la morte di quasi 170 persone, e il bilancio delle vittime è destinato ad aumentare ancora. Molti sfollati hanno cercato rifugio nelle chiese, con le organizzazioni religiose che hanno fornito assistenza primaria, data l'assenza di sostegno da parte del governo. Gli attacchi si sono verificati in circa 26 comunità soprattutto a Bokkos, ma anche in alcune parti di Mangu e nelle comunità locali di Barkin Ladi, sempre nello Stato di Plateau.\nDal 1999 si sono registrati crescenti conflitti relativi ai terreni tra i pastori Fulani, a maggioranza islamica, e gli agricoltori locali, principalmente cristiani. Sotto l'amministrazione dell'ex presidente Muhammadu Buhari si è diffusa una certa tolleranza nei confronti delle attività dei pastori Fulani, che ha generato fenomeni di banditismo, rapimenti e attacchi.\nLa testimonianza di padre Dewan\nPadre Andrew Dewan, Direttore delle comunicazioni della Diocesi di Pankshin, nel cui territorio si sono verificati gli attacchi, in un colloquio con Aiuto alla Chiesa che Soffre (ACS) racconta che le vittime accertate sono \"167, ma il numero è destinato ad aumentare, perchè ci sono ancora molte persone negli ospedali, con lesioni e ferite di diverso grado\".\nL'attacco è stato sferrato contro comunità cristiane. \"Vivo in questa stessa comunità e posso confermare che nelle zone in cui sono avvenuti questi attacchi le vittime sono cristiane al 100%, tranne alcuni. Questa violenza è iniziata di notte in una comunità rurale chiamata Mushu. 18 persone sono state uccise e molte altre sono rimaste ferite\", successivamente i terroristi sono passati a Tudun Mazat. \"Le persone sono state uccise sommariamente, le case e il mais raccolto sono stati dati alle fiamme, anche le chiese e le cliniche sono state date alle fiamme. Quella mattina ero andato in quella stessa comunità per la Messa di Natale per la comunità cattolica. Da Tudun Mazat, i terroristi Fulani sono scesi a Maiyanga, uccidendo tredici persone. Nella notte sono state attaccate circa altre 20 comunità\".\nQuanto all'identità degli aggressori, il sacerdote afferma che \"i sopravvissuti e i testimoni oculari sono stati categorici nel dire che si tratta chiaramente di miliziani Fulani. Nelle comunità in cui i cristiani vivono fianco a fianco con i Fulani, nessuna persona Fulani è stata colpita e nessuna casa Fulani è stata bruciata, quindi non c'è dubbio che gli aggressori fossero Fulani. Per quanto riguarda il motivo, non sono sicuro - prosegue Padre Andrew -, ma potrebbe essere collegato agli attacchi avvenuti nella vicina amministrazione locale, Mangu. I Fulani lì hanno attaccato le comunità, e si aspettavano che i cristiani di Bokkos, in particolare le comunità al confine con Mangu, permettessero loro l'accesso, ma questi hanno rifiutato. Quindi, penso che siano tornati ad attaccare le comunità per questo motivo\".\nQuanto alla matrice anticristiana, il sacerdote spiega: \"Per coloro che credono che questo conflitto non sia religioso, quest'ultimo attacco dimostra che si tratta chiaramente di un conflitto religioso. Il fatto che abbia avuto luogo a Natale e che i cristiani siano stati deliberatamente presi di mira in una comunità mista, in cui i musulmani non vengono attaccati, manifesta chiaramente le caratteristiche di un conflitto religioso. So che non tutti vorrebbero ammetterlo, ma per me, che sono stato sul campo, ho osservato e scritto al riguardo, vi sono i segni di un conflitto religioso\".\nGli allarmi inascoltati e l'assenza delle istituzioni\nLe vittime di queste violenze spesso lamentano la mancanza di risposta da parte delle forze di polizia. Padre Andrew racconta che queste ultime \"avrebbero dovuto ricorrere all'intelligence\", perchè prima delle aggressioni \"c'erano state delle voci, e ciò avrebbe dovuto mettere la sicurezza in allerta rossa, ma come spesso accade sono stati colti di sorpresa\". Quanto ai responsabili politici, sono \"assenti; i nostri leader - aggiunge il sacerdote - non vivono nella comunità, quindi non capiscono i problemi che affliggono la gente\".\nLa Diocesi di Pankshin sta fronteggiando \"un enorme diluvio di sfollati interni. I cristiani dai villaggi si riversano nei centri urbani per cercare riparo, cibo e vestiti, in un momento in cui il clima è molto freddo, paragonabile a quello attuale in Europa. A causa della mancanza di una risposta ufficiale, spesso sono le Chiese a dover rispondere a tali emergenze\", conclude.\nIl Presidente esecutivo di ACS, Regina Lynch, ha commentato: \"Chiediamo al governo di affrontare finalmente questo problema e di garantire sicurezza ai suoi cittadini, ed esortiamo i nostri amici e benefattori a continuare a pregare per la Nigeria, proprio come noi ci impegniamo a continuare ad aiutare in ogni modo possibile. I nostri fratelli e sorelle cristiani uccisi in Nigeria, e in altri Paesi del mondo, sono i 'Santi Innocenti' del XXI Secolo. Il sangue versato come seguaci di Gesù sarà, ne siamo certi, il seme di nuovi cristiani\".La riproduzione è espressamente riservata © Agi 2023",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Human Interest",
        "War, Conflict and Unrest",
        "Religion and Belief"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-29T07:18:23.539+02:00",
    "updated": "2023-12-29T07:18:23.539+02:00"
}