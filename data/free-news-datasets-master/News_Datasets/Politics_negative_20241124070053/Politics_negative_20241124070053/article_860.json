{
    "thread": {
        "uuid": "b2cce374062af877cac4cf483b4fba38c7801a4b",
        "url": "https://www.eunews.it/2024/10/24/ex-eurodeputato-restituire-250mila-euro",
        "site_full": "www.eunews.it",
        "site": "eunews.it",
        "site_section": "https://www.eunews.it",
        "site_categories": [
            "politics",
            "law_government_and_politics"
        ],
        "section_title": "Eunews - News sull&#039;Europa e l&#039;Unione Europea da Bruxelles",
        "title": "Un ex-eurodeputato italiano dovrà restituire 250mila euro al Parlamento europeo",
        "title_full": "Un ex-eurodeputato italiano dovrà restituire 250mila euro al Parlamento europeo",
        "published": "2024-10-24T19:23:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "",
        "performance_score": 0,
        "domain_rank": 64145,
        "domain_rank_updated": "2024-10-22T00:00:00.000+03:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "b2cce374062af877cac4cf483b4fba38c7801a4b",
    "url": "https://www.eunews.it/2024/10/24/ex-eurodeputato-restituire-250mila-euro",
    "ord_in_thread": 0,
    "parent_url": null,
    "author": "Noemi Morucci",
    "published": "2024-10-24T19:23:00.000+03:00",
    "title": "Un ex-eurodeputato italiano dovrà restituire 250mila euro al Parlamento europeo",
    "text": "Bruxelles – Un ex-europarlamentare italiano del Ppe è stato definitivamente condannato dalla Corte di giustizia dell’Ue a pagare 250mila euro per frode al Parlamento europeo . Al centro delle verifiche dell’ufficio anti-frode del Parlamento ( Olaf ), l’assunzione fittizia di un’assistente parlamentare e il pagamento di somme ad una società, di cui l’assistente era l’unica socia.\nLOlaf ha aperto il fascicolo a carico di Crescenzio Rivellini (Fi/Ppe), presente a Bruxelles dal 2009 al 2014 nei popolari. L’ufficio anti-frode dell’Ue ha indagato sull’ assunzione della sua assistente parlamentare , visti i 25mila euro richiesti come rimborso per le spese e l’assenza di documenti che provassero il suo lavoro e sugli oltre 220mila euro richiesti per l’esecuzione dei cosiddetti “contratti controversi” .\nQuesti contratti sarebbero stati stipulati con una società che avrebbe prestato servizi a Rivellini durante il suo mandato. Peccato che la società avesse come unica socia la sua assistente , che, tra parentesi, era anche la compagna storica dell’eurodeputato , come lui stesso dice nel suo libro (“Bianca Maria D’Angelo era da dieci anni la compagna della mia vita”, per citarne un estratto).\n‘Bonnie e Clyde all’europea’ sono stati scoperti dall’Olaf e l’ ex-parlamentare europeo condannato dalla Corte di giustizia dell’Ue . Rivellini non avrebbe mai fornito alcuna prova dell’impiego effettivo di D’Angelo, sfruttando la presunta mancanza di chiarezza di quali siano i compiti che deve svolgere un assistente parlamentare.\nL’ex esponente del Ppe ha cercato di oltrepassare le regole dello Statuto dei deputati del Parlamento europeo , che prevede la necessità di giustificare le spese anche per il personale alla dipendenza dei deputati. I giudici di Lussemburgo hanno chiarito che “ il deputato deve in particolare produrre i documenti giustificativi relativi alle attività dell’Assistente parlamentare e, pertanto, conservarli , e ciò anche in assenza di un obbligo esplicito”.\nRivellini ha tentato di dimostrare che D’Angelo avesse un badge per entrare , ma di nuovo la Corte ha smontato la sua tesi , stabilendo che “la sola presenza fisica dell’assistente parlamentare nei locali del Parlamento […] non può essere sufficiente a dimostrare l’effettività dell’esecuzione di compiti”. In aggiunta, D’Angelo non risiedeva nemmeno a Bruxelles nel periodo in cui, teoricamente, sarebbe stata quotidianamente impegnata nel lavoro in Parlamento.\nRiguardo alle società, lo Statuto degli eurodeputati specifica che non ci debbano essere conflitti di interessi . Rivellini ha tentato di contestare la relazione tra lui e D’Angelo , nonostante il libro che diceva il contrario e che la Cgue ha potuto usare come prova. Un bell’autogol per l’ex eurodeputato, che ha scritto nero su bianco la sua autodenuncia e la presenza di un evidente conflitto di interessi.\nIn aggiunta, la validità dei versamenti effettuati non è mai stata provata dal Parlamento , mancando le “notifiche (del Parlamento) che certificano la regolarità dei pagamenti effettuati in virtù dei ‘contratti controversi'” e l’evidenza che i pagamenti fossero collegati ai contratti siglati. Per cui i 220mila euro non avevano assolutamente titolo per essere rimborsati dal Parlamento.\nDa qui la condanna e la richiesta di risarcimento per Rivellini . Il quale, ironia della sorte, durante il suo mandato europeo è stato parte della commissione per il Controllo di bilancio , che si occupa di verificare la trasparenza e la gestione efficiente dei fondi europei, mantenendo stretti rapporto con l’ufficio anti-frode.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Politics",
        "Crime, Law and Justice"
    ],
    "ai_allow": true,
    "canonical": false,
    "webz_reporter": false,
    "external_links": [
        "http://www.enzorivellini.com/wp-content/uploads/2015/12/Nomi_Cognomi_Rivellini.pdf",
        "https://anti-fraud.ec.europa.eu/index_en",
        "https://www.europarl.europa.eu/committees/en/cont/home/highlights",
        "https://www.anti-fraud.ec.europa.eu/index_en",
        "https://europarl.europa.eu/committees/en/cont/home/highlights",
        "http://enzorivellini.com/wp-content/uploads/2015/12/Nomi_Cognomi_Rivellini.pdf"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-10-25T00:53:49.290+03:00",
    "updated": "2024-10-25T00:53:49.290+03:00"
}