{
    "thread": {
        "uuid": "f8f6f18d5b314caab4418eb3fdfd34bb7e7c56dc",
        "url": "https://www.lasicilia.it/adnkronos/infortuni-de-luca-consulenti-lavoro-pensiero-a-vittime-toyota-sciacallo-chi-ci-attacca-2-2302346",
        "site_full": "www.lasicilia.it",
        "site": "lasicilia.it",
        "site_section": "https://www.lasicilia.it",
        "site_categories": [
            "media"
        ],
        "section_title": "La Sicilia - PRIMA PAGINA",
        "title": "Infortuni, De Luca (Consulenti lavoro): “Pensiero a vittime Toyota, sciacallo chi ci attacca”",
        "title_full": "Infortuni, De Luca (Consulenti lavoro): “Pensiero a vittime Toyota, sciacallo chi ci attacca”",
        "published": "2024-10-25T00:35:00.000+03:00",
        "replies_count": 0,
        "participants_count": 1,
        "site_type": "news",
        "country": "",
        "main_image": "",
        "performance_score": 0,
        "domain_rank": 44514,
        "domain_rank_updated": "2024-10-22T00:00:00.000+03:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "f8f6f18d5b314caab4418eb3fdfd34bb7e7c56dc",
    "url": "https://www.lasicilia.it/adnkronos/infortuni-de-luca-consulenti-lavoro-pensiero-a-vittime-toyota-sciacallo-chi-ci-attacca-2-2302346",
    "ord_in_thread": 0,
    "parent_url": null,
    "author": "Redazione",
    "published": "2024-10-25T00:35:00.000+03:00",
    "title": "Infortuni, De Luca (Consulenti lavoro): “Pensiero a vittime Toyota, sciacallo chi ci attacca”",
    "text": "Bologna, 24 ott. (Labitalia) – “Siamo a Bologna, a poca distanza da luogo in cui ieri ci sono stati due morti e alcuni feriti in un incidente sul lavoro. Un pensiero va a loro, alle famiglie, alla comunità che li ha persi. E poi oggi, come sempre, arrivano puntuali i soliti sciacalli, che utilizzano a fini propagandistici tragedie immani. Stavolta hanno voluto anche citare i consulenti del lavoro, probabilmente per avere notorietà di riflesso. Ma noi non partecipiamo a fare polemiche su chi muore di lavoro. Continuiamo a ritenere che il fenomeno vada affrontato con un patto tra gli attori del mondo del lavoro”. Così, dal palco della Convention dei consulenti del lavoro a Bologna, Rosario De Luca, presidente del Consiglio nazionale dell’ordine dei consulenti del lavoro, è intervenuto sulla tragedia sul lavoro di ieri a Bologna e sulle polemiche che ne sono seguite. Secondo De Luca, “chi oggi aspetta tragedie per lanciare accuse avrebbe invece un ruolo fondamentale nella formazione e nella verifica delle condizioni di lavoro. Ruolo che evidentemente non esercita adeguatamente”. E per De Luca la via maestra nel contrasto agli infortuni sul lavoro è chiara. “Come dice il nostro Capo dello Stato serve un patto, in cui ognuno si assume le proprie responsabilità e senza che nessuno si auto assegni il ruolo dell’altrui censore, senza nulla fare altro di concreto. Noi -ha continuato- proseguiremo il nostro impegno nella diffusione della cultura della prevenzione, nelle scuole, nelle università e nelle aziende, orgogliosi di stare sempre e comunque dalla parte della legalità e della sicurezza. E a chi ci attacca per invidia o per voglia di notorietà dico: giù le mani dai consulenti del lavoro”, ha concluso De Luca.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Crime, Law and Justice",
        "Politics"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-10-25T00:36:10.147+03:00",
    "updated": "2024-10-25T00:36:10.147+03:00"
}