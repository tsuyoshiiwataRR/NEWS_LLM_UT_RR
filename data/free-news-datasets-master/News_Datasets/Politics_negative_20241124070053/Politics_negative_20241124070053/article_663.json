{
    "thread": {
        "uuid": "be922e314fa16b485c903405a6ea289034bad895",
        "url": "https://www.ilmattino.it/napoli/cronaca/napoli_beni_confiscati_al_palo_gratteri_cosa_ha_detto-8436298.html",
        "site_full": "www.ilmattino.it",
        "site": "ilmattino.it",
        "site_section": "https://www.ilmattino.it/rss/napoli.xml",
        "site_categories": [
            "power_and_motorcycles",
            "sports"
        ],
        "section_title": "Il Mattino - napoli",
        "title": "Napoli, beni confiscati al palo, l?affondo di Gratteri: «Vanno messi a frutto»",
        "title_full": "Napoli, beni confiscati al palo, l?affondo di Gratteri: «Vanno messi a frutto»",
        "published": "2024-10-25T00:02:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/62/98/8436298_24210319_onecms_1esqbj6zcsqbnzmv5ue.jpg",
        "performance_score": 0,
        "domain_rank": 14418,
        "domain_rank_updated": "2024-10-22T00:00:00.000+03:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "be922e314fa16b485c903405a6ea289034bad895",
    "url": "https://www.ilmattino.it/napoli/cronaca/napoli_beni_confiscati_al_palo_gratteri_cosa_ha_detto-8436298.html",
    "ord_in_thread": 0,
    "parent_url": null,
    "author": "Giuseppe Crimaldi",
    "published": "2024-10-25T00:02:00.000+03:00",
    "title": "Napoli, beni confiscati al palo, l?affondo di Gratteri: «Vanno messi a frutto»",
    "text": "Su un punto sono tutti d’accordo: per come è strutturata oggi, l’Agenzia nazionale per i beni confiscati non funziona e va riformata. L’esigenza di trovare nuovi strumenti (e procedure) capaci di sottrarre alle mafie beni, aziende e capitali di provenienza illecita emerge da un convegno organizzato a Palazzo di Giustizia dalla giunta distrettuale dell’Associazione nazionale magistrati di Napoli. Rivedere le modalità di intervento, ridisegnare, sburocratizzare le competenze e abbreviare la tempistica delle procedure esecutive sono gli argomenti sottolineati nel corso del dibattito sul tema “Sequestro, confisca e valorizzazione delle aziende e dei beni confiscati alla camorra” al quale hanno partecipato - tra gli altri - il procuratore di Napoli, Nicola Gratteri, il presidente dell’Anm partenopea, Cristina Curatoli e l’assessore regionale alla Sicurezza e legalità, Mario Morcone. Le posizioni «Concentrare l’attenzione sull’argomento dei beni confiscati - ha affermato Curatoli - oltre che valorizzarli, è per noi importante perché significa parlare fondamentalmente di legalità in senso sostanziale: vedere come lo Stato è in grado di colpire nel cuore le associazioni criminali, sottrarre risorse fondamentali per controllare il territorio. La parte che a noi piace di più è quando questo progetto ottiene il successo: vediamo oggi qui la concretizzazione di questo risultato con la presenza delle cooperative sociali. E quindi, la destinazione a fini sociali di questi beni ci dimostra come si é in grado di ottenere giustizia. Una giustizia che prevale sulla criminalità in un modo efficace». Il magistrato ha infine sottolineato come in questa sede «le cooperative racconteranno quelle che sono le loro storie e porteranno a conoscenza di tutti i presenti la loro esperienza. E ci fa molto piacere che in Tribunale oggi si realizzi questo evento perché questo è anche un luogo simbolico: è qui che nasce questa complessa procedura che poi in molti casi ha anche un ottimo risultato». Nel suo intervento, Gratteri ha ricordato come in passato abbia fatto parte di una commissione consultiva per la revisione della delicata materia delle confische, e che tuttavia le sue proposte non siano state approvate: «Solo recentemente - ha detto - si è compresa l’importanza di rimettere nei circuiti legali i proventi illeciti delle mafie. L’Agenzia nazionale, oggi, presenta non poche criticità che, di fatto, hanno frustrato e frustrano l’obiettivo della sua istituzione: basti pensare all’azzeramento, per lo più automatico, del valore economico delle aziende e dei beni immobili all’indomani del sequestro». L’accusa Ma se la situazione ristagna anche per gli strumenti in dotazione all’Agenzia, prosegue Gratteri, le responsabilità non ricadono solo su questa. «Perché al momento - ha proseguito il procuratore - vi è la improbabile decisione di mantenere in capo al giudice che ha emesso il decreto fino al momento di confisca di secondo grado. La gestione dei beni confiscati alla luce della normativa vigente, insomma, non ha prodotto gli effetti sperati: l’importanza che ormai ha assunto il complessivo patrimonio sottratto al crimine e in particolare la sua componente aziendale impone di garantirne quanto meno la salvaguardia». «Insomma - ha concluso Gratteri - l’agenzia per l’amministrazione dei beni confiscati la immaginiamo e la immaginavamo esattamente l'opposto di come è ora. Se da un lato vi è la piena consapevolezza che lo strumento fondamentale per la lotta al crimine mafioso ed economico sia l’aggressione ai beni di provenienza illecita, dall’altro solo in un tempo recente si è compresa l’importanza di rimettere nel circuito legale questi beni. Ci risulta che in Italia siano in attesa di destinazione definitiva beni per un valore di diversi milioni di euro. Solo attraverso modifiche quella che è stata la lungimirante idea di Giovanni Falcone potrà ritenersi reale attività di aggressione ai patrimoni di origine illecita oltre che effettivo ed efficace strumento di contrasto alla criminalità organizzata».",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Politics",
        "Social Issue",
        "Economy, Business and Finance"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [
            {
                "name": "Cristina Curatoli",
                "sentiment": "none"
            },
            {
                "name": "Nicola Gratteri",
                "sentiment": "none"
            },
            {
                "name": "Mario Morcone",
                "sentiment": "none"
            }
        ],
        "organizations": [
            {
                "name": "Agenzia nazionale",
                "sentiment": "negative"
            },
            {
                "name": "Associazione nazionale magistrati",
                "sentiment": "none"
            },
            {
                "name": "Anm partenopea",
                "sentiment": "none"
            },
            {
                "name": "camorra",
                "sentiment": "none"
            }
        ],
        "locations": [
            {
                "name": "Palazzo di Giustizia",
                "sentiment": "none"
            },
            {
                "name": "Napoli",
                "sentiment": "none"
            }
        ]
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-10-25T00:37:24.790+03:00",
    "updated": "2024-10-25T00:39:24.797+03:00"
}