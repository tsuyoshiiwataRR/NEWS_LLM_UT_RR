{
    "thread": {
        "uuid": "34f51a0d04f884601fd9bcf4a472a4d0b9e44a6b",
        "url": "https://www.tag24.it/1231111-dimissioni-spano-anna-paola-concia-indegno-silenzio-pd",
        "site_full": "www.tag24.it",
        "site": "tag24.it",
        "site_section": "https://www.tag24.it",
        "site_categories": [
            "music",
            "entertainment"
        ],
        "section_title": "TAG24 by Unicusano",
        "title": "Dimissioni Spano, l’attivista ed ex Dem Anna Paola Concia: “Uguale a me, da donna di sinistra mi vergogno per l’indegno silenzio del Pd…”",
        "title_full": "Dimissioni Spano, l’attivista ed ex Dem Anna Paola Concia: “Uguale a me, da donna di sinistra mi vergogno per l’indegno silenzio del Pd…”",
        "published": "2024-10-24T23:50:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "",
        "performance_score": 0,
        "domain_rank": 114436,
        "domain_rank_updated": "2024-10-22T00:00:00.000+03:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "34f51a0d04f884601fd9bcf4a472a4d0b9e44a6b",
    "url": "https://www.tag24.it/1231111-dimissioni-spano-anna-paola-concia-indegno-silenzio-pd",
    "ord_in_thread": 0,
    "parent_url": null,
    "author": "Daniele Magliocchetti",
    "published": "2024-10-24T23:50:00.000+03:00",
    "title": "Dimissioni Spano, l’attivista ed ex Dem Anna Paola Concia: “Uguale a me, da donna di sinistra mi vergogno per l’indegno silenzio del Pd…”",
    "text": "Una storia che si ripete. Dalle dimissioni di Francesco Spano a quelle di Anna Paola Concia, il passaggio è breve. Quasi chiamato. Una vicenda identica e due persone che la vedono alla stessa maniera. Due personaggi che vengono da sinistra e che, per la loro competenza, sono stati chiamati da ministri di un governo di destra. Paradossale? No, è quello che è successo.\nDalla Cultura con Giuli per Francesco Spano, a quello dell’Istruzione Valditara per Anna Paola Concia. Entrambi massacrati dalla stessa destra, anche da associazioni come Pro-Vita, ad esempio. Entrambi hanno deciso di fare un passo indietro. Sull’ormai ex capo di gabinetto del Ministro della Cultura si sa tutto o quasi, mentre c’è da ricordare che Anna Paola Concia era stata scelta e nominata dal ministro dell’Istruzione Valditara , proprio un anno fa circa, come coordinatrice del progetto per le scuole “ Educare alle relazioni” , in un momento delicatissimo per la morte di Giulia Cecchettin , ma successo il putiferio e fu costretta a fare un passo indietro, proprio come ha fatto Spano alla Cultura.\nE lei, Anna Paola Concia, mentre parla con Tag 24, ricorda bene e riporta la sua storia all’attualità: “ La mia storia e quella di Spano è identica, a me dispiace tanto per lui perché è innanzitutto una brava persona, ma poi non si meritava tutto quello che gli è stato detto, ancora c’è gente che usa termini come ‘pederasta’, ma per favore, ma in che modo siamo? Ma perché fa così paura non essere per forza di cose etero , ma mi rendo conto che siamo in una società omofobica e tanti fanno finta di nulla e si girano dall’altra parte come se niente fosse, come fa il Pd, ad esempio… “.\nDimissioni Spano, Anna Paola Concia: “Il Pd tace perché quel pover uomo è di sinistra ed è visto come un traditore. Uno schifo” Per l’attivista dei diritti civili ed ex parlamentare del Partito Democratico, che gli attacchi arrivino da destra, in fin dei conti è normale, anche se “tecnicamente Spano faceva parte del Governo, quindi è davvero paradossale”, ma quello che non manda proprio giù anzi, che non capisce proprio, essendo una donna di sinistra è che proprio da sinistra ci sia stato un silenzio che “fa ribrezzo” e che “non concepisco affatto”\n“ E’ un chiarissimo caso di omofobia – aggiunge Anna Paola Concia – ma quello che mi chiedo è: ma la sinistra dei diritti civili dove sta, che fa? Perché non difende Francesco Spano, perché non denuncia questo schifo? No, perché strategicamente è meglio stare in silenzio, meglio non schierarsi e il motivo è quello che mi fa più schifo di tutti, ovvero che Spano è un uomo di sinistra che sceglie di lavorare con la destra, quindi è un traditore , stupidaggini, soprattutto perché i diritti civili non hanno colore e mi amareggia che certe prese di posizione arrivino da sinistra… ”.\nUn attacco di cui non ha alcuna paura, Anna Paola Concia e va avanti come se niente fosse e come se non si vuole fermare, anche perché quanto sta vedendo non le piace per niente: “ Io feci un passo indietro anche per mettere in difficoltà una brava persona come Valditara , mi sono sempre battuta per i diritti di tutti, senza andare a vedere il colore politico, invece tocca vedere che ci sono associazioni come Por-Vita che hanno un potere sterminato, pur non portando voti così considerevoli come qualcuno può immaginare, eppure spostano”.\nL’attivista, che nasce a sinistra, iniziando la sua carriera politica nel Partito Comunista , poi nei Ds e infine nel partito Democratico, non si scoraggia e va avanti a testa bassa, come del resto ha sempre fatto: “ Credo che Spano non è che si sia dimesso per Report, non so cosa diranno o meno, ma per timore che si cominciasse a innescare la gogna . E’ quello che può distruggere le persone, la gogna social e non solo, e Spano, che è una brava persona, ha fatto il passo indietro, evitando che si cominciassero a dire cose sgradevoli come già hanno fatto. E in tutto questo, la sinistra, che dovrebbe alzare il muro, non fa niente, non ha detto niente. Zero. E questo, da donna di sinistra, è quello che mi amareggia di più. Mi fa davvero schifo “.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Politics",
        "Social Issue"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-10-25T00:08:51.280+03:00",
    "updated": "2024-10-25T00:08:51.280+03:00"
}