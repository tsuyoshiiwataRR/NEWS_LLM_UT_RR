{
    "thread": {
        "uuid": "b8529b6df44454854419d8c478cccb4db2f624d5",
        "url": "https://www.corriere.it/salute/tempo-della-salute/notizie/batteri-sempre-piu-resistenti-ci-aspetta-mondo-senza-antibiotici-38b2f6a6-a04a-11ef-9ad3-b2320787642a.shtml",
        "site_full": "www.corriere.it",
        "site": "corriere.it",
        "site_section": "http://www.corriere.it",
        "site_categories": [
            "under_construction"
        ],
        "section_title": "Corriere della Sera: News e Ultime notizie in tempo reale da Italia e Mondo",
        "title": "Batteri sempre più resistenti: ci aspetta un mondo senza antibiotici?",
        "title_full": "Batteri sempre più resistenti: ci aspetta un mondo senza antibiotici?",
        "published": "2024-11-15T14:17:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://images2.corriereobjects.it/methode_image/socialshare/2024/11/11/27ac6a84-a04c-11ef-9ad3-b2320787642a.jpg",
        "performance_score": 0,
        "domain_rank": 1236,
        "domain_rank_updated": "2024-11-11T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "b8529b6df44454854419d8c478cccb4db2f624d5",
    "url": "https://www.corriere.it/salute/tempo-della-salute/notizie/batteri-sempre-piu-resistenti-ci-aspetta-mondo-senza-antibiotici-38b2f6a6-a04a-11ef-9ad3-b2320787642a.shtml",
    "ord_in_thread": 0,
    "parent_url": null,
    "author": "Ruggiero Corcella",
    "published": "2024-11-15T14:17:00.000+02:00",
    "title": "Batteri sempre più resistenti: ci aspetta un mondo senza antibiotici?",
    "text": "malattie infettive\nBatteri sempre più resistenti: ci aspetta un mondo senza antibiotici?\nL’Organizzazione Mondiale della Sanità e la Commissione Europea prevedono che l’antibiotico resistenza provocherà 39 milioni di decessi nei prossimi 25 anni a livello mondiale\nIl fenomeno della [resistenza dei batteri all’azione degli antibiotici (Amr=Antimicrobial resistance)](https://www.corriere.it/salute/dizionario/resistenza/) è «vecchio» quasi quanto gli antibiotici stessi, ed è dovuto al fatto che i batteri, con diversi meccanismi «imparano a resistere», appunto, all’azione dei farmaci che prima erano in grado di eliminarli. Il problema negli ultimi anni è diventato sempre più importante e ha raggiunto ormai dimensioni drammatiche, che secondo diverse previsioni sono destinate a diventare tragiche. [L’Organizzazione Mondiale della Sanità ](https://www.corriere.it/salute/24_settembre_17/antibiotico-resistenza-piu-di-39-milioni-di-morti-stimate-a-causa-di-infezioni-nei-prossimi-venticinque-anni-784d5aee-cc23-4afe-bfc7-c2cfe23d9xlk.shtml)e la Commissione Europea prevedono che l’Amr provocherà 39 milioni di decessi nei prossimi 25 anni a livello mondiale. Il Report che l’Agenzia italiana del farmaco presenterà lunedì 18 ottobre segnala un aumento dei consumi.\nNe hanno parlato al Tempo della Salute con Luigi Ripamonti, Massimo Andreoni, ordinario di Malattie infettive dell’Università di Roma Tor Vergata e direttore scientifico della Società italiana di malattie infettive tropicali (Simit); Andrea Grignolio, professore di Storia della Medicina, Università Vita e Salute, San Raffaele, Milano e Rosanna Tarricone, Associate Dean della Sda Bocconi.\nLe cause della resistenza batterica\nAll’origine della resistenza batterica c’è un soprattutto un abuso degli antibiotici o un loro uso sbagliato. Ciò avviene sia nell’utilizzo umano, sia nella zootecnia. È quindi necessario che questi farmaci preziosi vengano prescritti e adoperati in modo appropriato. Anche perché contare su nuovi antibiotici è diventato sempre più difficile. Uno dei motivi potrebbe sembrare paradossale: gli antibiotici, come del resto i vaccini, sono nemici di se stessi. I vaccini lo sono perché, avendo di fatto eliminato molte malattie, fanno parlare di sé soltanto quando vengono segnalati problemi a loro attribuiti, e non per l’azione formidabile su larga scala che esercitano.\n«L’Amr è la capacità dei batteri di voler sopravvivere, come qualsiasi organismo sulla terra. Noi cerchiamo di bloccarli con la nostra immunità e con gli antibiotici. Trovare delle molecole completamente nuove e che siano per il germe una specie di alieno per i batteri, è sempre più difficile. Invece per il germe creare resistenza su un nuovo antibiotico non è complicatissimo», ha sottolineato Andreoni. «L’Organizzazione mondiale della sanità dice che l’Amr sarà la prima causa di morte nel 2050, quindi supererà sia le malattia cardiovascolari sia quelle oncologiche. Nel 2030, ci saranno circa 2 milioni di morti l’anno per batteri multiresistenti. E l’Italia è il Paese che paga il maggior numero di decessi in Europa: 11mila. Ma il numero dei decessi è in realtà molto sottostimato. Non si contano morti correlate che avvengono magari a casa. Perché? Il 30% delle persone che entrano in ospedale avranno una infezione è già colonizzato da un germe multiresistente».\nNemici di se stessi\nGli antibiotici invece sono nemici di se stessi dal punto di vista economico, perché di solito funzionano bene e in fretta: sono capaci nella maggior parte di fare il loro lavoro in pochi giorni senza grossi problemi, quindi non sono farmaci di cui si devono prendere moltissime dosi per lungo tempo. Inoltre se un antibiotico viene usato diffusamente, come sarebbe auspicabile per chi lo produce, è probabile che diventi inservibile in fretta, proprio per lo sviluppo di ceppi resistenti, e quindi è etico e ragionevole riservarlo, finché è possibile, ai casi indispensabili per non «bruciarlo». Non un quadro ideale per chi voglia scommettere soldi nella ricerca in questo settore. Infatti non sono poche le compagnie che si sono impegnate in merito negli anni e hanno dovuto abdicare.\nUn progetto europeo per l’uso responsabile degli antibiotici\nLa «pandemia silenziosa» ha molteplici sfaccettature: l’uso sbagliato è uno di questi. «Quella dell’Amr rappresenta una storia già vista e riguarda un tema importante che viene da lontanissimo — ha sottolineato Andrea Grignolio — . È una storia che nasce sfortunata, perché è molto difficile fare prevenzione: l’essere umano ha cablato nel cervello una certa avversione» nei confronti di questo tipo di comportamento. Nell’ambito delle scienze cognitivo-comportamentali, il Premio Nobel Daniel Kahneman «ha spiegato che abbiamo una razionalità limitata. Sappiamo come dobbiamo comportarci con gli antibiotici, ma non lo facciamo», ha ricordato Grignolio. Proprio per cercare di incidere sui comportamenti, Grignolio sta partecipando assieme ad altri 50 partner europei ad un progetto sull’uso responsabile degli antibiotici. «Abbiamo visto che un quarto di chi lavora in sala operatoria si lava le mani e segue le procedure corrette per evitare infezioni: ma 3 su 4 non lo fanno. In Italia lavoriamo su 2 ospedali: stiamo facendo un’ analisi dei comportamenti dividendoli in virtuosi e meno virtuosi. Utilizziamo degli osservatori (che lavoreranno in incognito, ndr). Vogliamo capire che cosa succede e fare poi una formazione mirata per cercare di risolvere il problema».\nLa «questione» economica\nMa come cercare di arginare quella che oramai da parte di tutte le maggiori istituzioni sanitarie è stata ribattezzata la «pandemia silenziosa». Come ha spiegato Rosanna Tarricone, l’antibioticoresistenza «é un problema globale e comporta gravi conseguenze per la salute publica e l’economia». E ha snocciolato una serie di dati economici che danno l’idea della dimensione ancora più grave del’Amr: «Negli Stati Uniti le spese per il trattamento delle infezioni resistenti superano i 4,6 miliardi di dollari annui. In Canada, Paese con un servizio sanitario universalistico come il nostro, l’Amr ha comportato un impatto economico annuale che oscillerà tra i 13 e i 21 miliardi di dollari canadesi entro il 2050. L’UE sostiene costi aggiuntivi per l’assistenza sanitarie e perdite produttive che ammontano a 1,5 miliardi all’anno».\nE anche in Italia la situazione è tutt’altro che rosea: «I decessi attribuibili all’[Amr](https://www.corriere.it/salute/24_marzo_17/la-resistenza-agli-antibiotici-e-sottovalutata-593de45f-0050-4210-b08a-bc07b3803xlk.shtml) batterica, nel 2019 sono stati pari a 8-11mila l’anno. Rappresentano circa un terzo di tutti i decessi per la stessa causa in Europa». Questo comporta una perdita di produttività stimata tra 271 milioni e 1,4 miliardi l’anno (tra i 4,68 e 23,81 euro pro capite). E non basta. « Le giornate di degenza consumate a causa dell’Amr possono arrivare a superare i 2,5 milioni l’anno. Se si contestualizza il dato all’interno del problema più generale della crisi del SSN, si capisce quante risorse si potrebbero liberare arginando la Amr». Perché le giornate di degenza generano un costo totale stimato dai 400 milioni a 1,8miliardi l’anno. E questo è legato a una perdita di produttività stimata tra 271milioni e 1,4 miliardi l’anno».\nMa l’Amr si porta dietro un altro problema, perché produrre antibiotici non è ormai più «conveniente» per le aziende farmaceutiche: «Finora abbiamo goduto dell’arrivo di nuovi antibiotici su mercato. Questo comincia ad essere non più vero anche perché la produzione degli antibiotici non è profittevole. Questo spiega anche perché ce ne sono sempre meno. E, tra quelli che arrivano sul mercato, sono sempre meno quelli realmente innovativi. Questo perché abbiamo una difficoltà nella ricerca e sviluppo di questi antibiotici e un ritorno per investimento pari e meno 50 milioni di dollari. Significa che, oggi, le aziende farmaceutiche ci rimettono» .\nSecondo Tarricone «la soluzione all’Amr non può arrivare solo da una parte. Sicuramente sono diverse le azioni da mettere in campo e non possiamo neppure aspettarci che la soluzione sia solo il nuovo antibiotico che arriva sul mercato o la capacità dei governi di premiare le aziende farmaceutiche che lo sviluppano. Ci deve essere un approccio One Health: una pandemia del genere si combatte in maniere olistica, a 360gradi. Il diritto alla Salute è sancito dall’art 32 della Costituzione ma è come il diritto al voto: è anche un dovere e tutti noi siamo chiamati ad osservarlo».\nLe possibili soluzioni: tutti devono fare la loro parte\nPer incoraggiare lo sviluppo di nuove molecole contro[ i batteri ](https://www.corriere.it/salute/dizionario/batterio/)sono stati pensati diversi incentivi, ma non hanno funzionato abbastanza. È una questione di importanza primaria che deve essere affrontata a livello internazionale, ma che, come accennato, richiama intanto ciascuno di noi a fare la propria parte per un loro uso responsabile. «L’Amr non è “colpa” degli ospedali che sono solo dei detonatori, perché il fenomeno si crea fuori dall’ospedale. Tutti noi, come società civile, siamo chiamati a combatterlo». Secondo l’Organizzazione mondiale della Sanità una delle strategie da utilizzare nel contrasto all’antibiotico-resistenza sono le vaccinazioni.«Perché i vaccini funzionano bene. Non funziona il tema dell’appropriatezza della terapia. L’antibioticoresistenza dipende da noi. Quindi questa esitazione vaccinale è uno dei fenomeni che fa sì che aumentiamo l’Amr. Non ci laviamo le mani, ci rifiutiamo di entrare in ospedale con la mascherina. Questa battaglia si vince solo se la facciamo tutti insieme. Altrimenti i batteri avranno la vittoria, perché sono molto più bravi».",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Health",
        "Social Issue",
        "Science and Technology"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [
            {
                "name": "Commissione Europea",
                "sentiment": "none"
            }
        ],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-15T16:35:50.257+02:00",
    "updated": "2024-11-20T02:23:20.736+02:00"
}