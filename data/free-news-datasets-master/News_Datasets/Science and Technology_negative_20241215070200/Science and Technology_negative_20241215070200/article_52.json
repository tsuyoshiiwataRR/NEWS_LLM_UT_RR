{
    "thread": {
        "uuid": "b4b4d9348dcdc4b03b4b732500492f3bfc5edaa4",
        "url": "https://www.tio.ch/svizzera/attualita/1796695/svizzera-fungo-puo-stati-pelle",
        "site_full": "www.tio.ch",
        "site": "tio.ch",
        "site_section": "https://tio.ch/",
        "site_categories": [
            "media"
        ],
        "section_title": "Il portale del Ticino - Ticinonline",
        "title": "Ed ecco il \"super fungo\" che si trasmette con il sesso",
        "title_full": "Ed ecco il \"super fungo\" che si trasmette con il sesso",
        "published": "2024-11-14T23:34:00.000+02:00",
        "replies_count": 0,
        "participants_count": 1,
        "site_type": "news",
        "country": "CH",
        "main_image": "https://media.tio.ch/files/domains/tio.ch/images/4c6j/f_-svizzera-fungo-puo-stati-pelle-1hmvz.jpg",
        "performance_score": 0,
        "domain_rank": 38723,
        "domain_rank_updated": "2024-11-11T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "b4b4d9348dcdc4b03b4b732500492f3bfc5edaa4",
    "url": "https://www.tio.ch/svizzera/attualita/1796695/svizzera-fungo-puo-stati-pelle",
    "ord_in_thread": 0,
    "parent_url": null,
    "author": "tio.ch",
    "published": "2024-11-14T23:34:00.000+02:00",
    "title": "Ed ecco il \"super fungo\" che si trasmette con il sesso",
    "text": "È doloroso e può lasciare cicatrici. E i trattamenti convenzionali spesso non funzionano. ZURIGO - Ci mancava solo il fungo della pelle in versione potenziata. A quanto pare, stando agli esperti, si sta diffondendo rapidamente in tutto il mondo e può colpire anche gli organi genitali. Molto doloroso, fa parte della famiglia della tigna (il Trichophyton metagrophytes tipo VII è considerato una sua variante rara) ed è prevalentemente trasmesso tramite rapporti sessuali. Secondo L'Ufficio federale della sanità pubblica (UFSP) sono già stati registrati i primi casi in Svizzera. Questo fungo - riferisce il Blick - provoca dolorose eruzioni cutanee sulle gambe, sui glutei e soprattutto sui genitali. Passa inosservato per molto tempo, può quindi diffondersi silenziosamente. Possono essere necessarie fino a tre settimane affinché l'infezione, una volta contratta, venga rilevata tramite un test. E durante questo periodo si può infettare chi ci è vicino. Bastano degli abbracci o la condivisione del bagno. Stando a David Denning, esperto di malattie infettive dell'Università di Manchester interpellato dal Daily Mail, le persone che hanno un'eruzione cutanea sul petto o sulla schiena probabilmente non la curano per settimane prima di intervenire. Ma anche in seguito, le creme e i farmaci prescritti risultano inefficaci. Casi del doloroso \"super fungo\" si sono già verificati, oltre che negli Stati Uniti e in Svizzera, anche in Francia, Germania, Canada, Medio Oriente, Dubai e Abu Dhabi. Ciò è dovuto al fatto che le persone spesso viaggiano in questi paesi per motivi sia professionali che privati. Secondo l'UFSP, il fungo non deve essere denunciato e pertanto non è possibile fornire cifre esatte riguardo la sua diffusione. La Rete svizzera delle infezioni fungine conferma però che in Svizzera sono stati individuati casi singoli. Il consiglio è ovviamente quello di consultare un medico laddove si verifichino cambiamenti della pelle.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Health",
        "Social Issue",
        "Science and Technology"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [
            {
                "name": "David Denning",
                "sentiment": "none"
            }
        ],
        "organizations": [
            {
                "name": "Università di Manchester",
                "sentiment": "none"
            },
            {
                "name": "Ufficio federale",
                "sentiment": "none"
            },
            {
                "name": "UFSP",
                "sentiment": "none"
            }
        ],
        "locations": [
            {
                "name": "Svizzera",
                "sentiment": "none"
            }
        ]
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-15T00:51:35.889+02:00",
    "updated": "2024-11-15T00:51:35.889+02:00"
}