{
    "thread": {
        "uuid": "da788204943d19cab495573c260a5f45d3b6e295",
        "url": "https://www.xunta.gal/notas-de-prensa/-/nova/007235/xunta-advirte-dos-riscos-que-telefonia-internet-deixen-ser-unha-obriga-servizo",
        "site_full": "www.xunta.gal",
        "site": "xunta.gal",
        "site_section": "https://www.xunta.gal/novas_rss.htm",
        "site_categories": [
            "hobbies_and_interests",
            "games"
        ],
        "section_title": "RSS do Portal da Xunta de Galicia",
        "title": "A Xunta advirte dos riscos de que a telefonía e internet deixen de ser unha obriga de servizo público",
        "title_full": "A Xunta advirte dos riscos de que a telefonía e internet deixen de ser unha obriga de servizo público",
        "published": "2024-11-15T12:39:00.000+02:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "",
        "performance_score": 0,
        "domain_rank": 10868,
        "domain_rank_updated": "2024-11-11T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "da788204943d19cab495573c260a5f45d3b6e295",
    "url": "https://www.xunta.gal/notas-de-prensa/-/nova/007235/xunta-advirte-dos-riscos-que-telefonia-internet-deixen-ser-unha-obriga-servizo",
    "ord_in_thread": 0,
    "parent_url": null,
    "author": "@xunta",
    "published": "2024-11-15T12:39:00.000+02:00",
    "title": "A Xunta advirte dos riscos de que a telefonía e internet deixen de ser unha obriga de servizo público",
    "text": "A Xunta advirte dos riscos de que a telefonía e internet deixen de ser unha obriga de servizo público\nA Axencia para a Modernización Tecnolóxica responde a unha consulta pública do Goberno do Estado sobre a continuidade desta consideración a partir de 2025\nO Goberno galego insiste en que non soamente a telefonía fixa debe seguir sendo considerada servizo universal, senón que é necesario que se inclúa a telefonía móbil\nA Axencia autonómica sinala que o programa UNICO Demanda Rural, que remata en 2027, non garante o servizo de calidade e prezo accesible a toda a cidadanía, con independencia da súa localización xeográfica\nSantiago de Compostela, 15 de novembro de 2024\nA Xunta de Galicia advertiu hoxe ao Goberno do Estado dos riscos que ocasionaría que a telefonía fixa deixe de ser considerada unha obriga de servizo público universal, sobre todo para as áreas rurais. A Axencia para a Modernización Tecnolóxica de Galicia respondeu así a unha consulta pública do Ministerio de Transformación Dixital e Función Pública ante a finalización do período de concesión deste servizo en xaneiro de 2025.\nNa actualidade, están considerados como parte do servizo universal as comunicacións fixas con capacidade de banda larga a unha velocidade mínima de 10 Mbps e os servizos de comunicacións vocais nunha localización fixa. Esta consideración debe manterse ata que se comprobe que calquera destes servizos poida ser proporcionado por calquera operador en competencia, condicións de prezo, cobertura e calidade de servizo. Para cambiar esta situación é necesario un informe da Comisión Nacional dos Mercados e da Competencia e audiencia ás partes interesadas. Neste contexto enmárcase a consulta pública do Goberno.\nNa súa resposta, a Xunta lembra que a telefonía fixa “continúa a ser de especial importancia entre a poboación de maior idade e de zonas máis rurais”. Tamén sinala que en Galicia “polas súas características orográficas e sociodemográficas, a dispoñibilidade da telefonía fixa no fogar segue a ser un servizo demandado e de vital importancia para as persoas de avanzada idade ou en situacións vulnerables, que aínda necesitan un terminal fixo de voz no día a día”.\nNa actualidade, nin o programa UNICO Demanda Rural, que remata en 2027, ni o resto dos programas estatais contemplan entre as obrigacións aos operadores a universalización deste servizo de voz nunha localización fixa coas necesarias garantías, calidade e prezo accesible.\nComo xa fixera en anteriores ocasión, no documento remitido hoxe ao ministerio, a Xunta volve a solicitar que a telefonía móbil de voz e datos sexa incluída no servizo universal, “ao menos nos municipios rurais e noutras zonas xeográficas con características sociais, económicas ou culturais especiais”. Cita como exemplos destas últimas o Camiño de Santiago, os parques naturais ou os grandes acontecementos.\nNeste sentido, lembra que “a necesidade de acceso a servizos de emerxencia en calquera situación e o potencial para a dinamización económica do rural fai que os servizos en mobilidade, tanto de datos como de voz, sexan necesarios e imprescindibles”.",
    "highlightText": "",
    "highlightTitle": "",
    "highlightThreadTitle": "",
    "language": "spanish",
    "sentiment": "negative",
    "categories": [
        "Social Issue",
        "Politics",
        "Science and Technology"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [
            {
                "name": "Ministerio de Transformación Dixital",
                "sentiment": "none"
            }
        ],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-15T16:39:41.150+02:00",
    "updated": "2024-11-15T16:39:41.150+02:00"
}