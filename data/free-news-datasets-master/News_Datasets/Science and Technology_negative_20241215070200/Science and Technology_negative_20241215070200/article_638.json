{
    "thread": {
        "uuid": "975a9fc168bf32124dbc5a11e40582e4d446afdf",
        "url": "https://www.corriere.it/salute/tempo-della-salute/notizie/fegato-grasso-non-da-sintomi-ma-molto-pericoloso-come-scoprire-averlo-1da323f8-a104-11ef-8ca7-0fba9a89fa4d.shtml",
        "site_full": "www.corriere.it",
        "site": "corriere.it",
        "site_section": "https://eventi.corriere.it/capitale-umano/evento",
        "site_categories": [
            "under_construction"
        ],
        "section_title": "Corriere della Sera: News e Ultime notizie in tempo reale da Italia e Mondo",
        "title": "Il «fegato grasso» non dà sintomi ma è molto pericoloso: come scoprire di averlo",
        "title_full": "Il «fegato grasso» non dà sintomi ma è molto pericoloso: come scoprire di averlo",
        "published": "2024-11-15T12:11:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://images2.corriereobjects.it/methode_image/socialshare/2024/11/12/14ab5a1e-a342-11ef-9a3d-668ac6483466.jpg",
        "performance_score": 0,
        "domain_rank": 1236,
        "domain_rank_updated": "2024-11-11T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "975a9fc168bf32124dbc5a11e40582e4d446afdf",
    "url": "https://www.corriere.it/salute/tempo-della-salute/notizie/fegato-grasso-non-da-sintomi-ma-molto-pericoloso-come-scoprire-averlo-1da323f8-a104-11ef-8ca7-0fba9a89fa4d.shtml",
    "ord_in_thread": 0,
    "parent_url": null,
    "author": "Silvia Turin",
    "published": "2024-11-15T12:11:00.000+02:00",
    "title": "Il «fegato grasso» non dà sintomi ma è molto pericoloso: come scoprire di averlo",
    "text": "metabolismo\nIl «fegato grasso» non dà sintomi ma è molto pericoloso: come scoprire di averlo\nLa steatosi epatica è più comune di quel che si pensa: colpisce fino al 33% degli adulti e mette a rischio soprattutto il cuore. Può averla anche chi è magro: come diagnosticarla e come far «dimagrire il fegato»\nUna volta si riteneva che il «fegato grasso» (una condizione chiamata in medicina [steatosi epatica](https://www.corriere.it/salute/dizionario/steatosi/)), non richiedesse particolare attenzione. Ora si sa invece che è uno dei principali attori nella cosiddetta sindrome metabolica, una condizione che non solo coinvolge quest’organo importantissimo, ma espone al rischio di sviluppare diabete di tipo II, con tutte le sue complicanze, e aumenta la probabilità di malattie cardiovascolari, che possono esitare in eventi come infarti e ictus.\nNe abbiamo parlato al [Tempo della Salute 2024 ](https://www.corriere.it/salute/tempo-della-salute/)in un incontro a cura di Luigi Ripamonti con Anna Ludovica Fracanzani, direttore SC Medicina ad Indirizzo Metabolico Policlinico di Milano e professore di Medicina Interna all’Università degli Studi di Milano.[QUI il programma completo delle 4 giornate del Tempo della Salute 2024 online su Corriere.it e in presenza al Palazzo dei Giureconsulti in Duomo a Milano. ](https://www.corriere.it/salute/tempo-della-salute/2024/programma/)\nMolto comune\nLa steatosi è molto comune, si stima riguardi dal 25 al 33% degli adulti. La steatosi epatica non alcolica (cioè non dovuta a consumo di bevande alcoliche) può essere una condizione genetica (non di rado ci sono già stati casi in famiglia) oppure può essere legata ad alcuni fattori metabolici: «Essere sovrappeso — ha elencato Fracanzani —, avere una disposizione del grasso differente soprattutto nelle viscere (si misura con la circonferenza vita che non deve superare nelle donne adulte gli 80 cm e i 94 cm nell’uomo), pressione alta, trigliceridi (non sopra i 150 mg/dl), colesterolo buono non troppo basso e diabete».\nCosa accade\nIl tessuto adiposo secerne, è un organo endocrino, che fa aumentare il livello di infiammazione. Posizionato attorno agli organi, può avvolgerli troppo e soffocarli.\nQuando «ingrassa», il fegato quindi attiva «una progressiva infiammazione (in questo caso si parla di Nash o Mash, acronimi inglesi che possono essere tradotti in italiano con “steatoepatite non alcolica”), con distruzione delle cellule epatiche, che vengono progressivamente sostituite da tessuto fibroso, che può creare le premesse per la cirrosi epatica», ha spiegato l’esperta. La fibrosi è una specie di cicatrice che soffoca le cellule, la cirrosi a sua volta può anche portare allo sviluppo di un tumore del fegato.\nNiente sintomi\nIl problema può essere rappresentato dal fatto che il fegato «non si lamenta» e quindi non ci si accorge che sta «ingrassando», almeno negli stadi in cui non sono ancora intervenute le sue conseguenze.\nMolti pazienti hanno già manifestazioni cardiovascolari quando lo scoprono: sono mandati dal cardiologo. I medici di medicina generale hanno un ruolo importante perché possono intercettare i pazienti a rischio: sopra i 50 anni, obesi, con pressione alta, magari diabete… Bisogna cercare il «fegato grasso» con gli esami del sangue.\nLa diagnosi\n«La diagnosi, quando c’è un sospetto, è facile e indolore — chiarisce la Professoressa —. In genere lo si può sospettare con un normalissimo esame del sangue in cui i valori degli enzimi epatici (le transaminasi) sono alterati. L’esame che decreta la presenza di steatosi poi è l’ecografia epatica, che può stabilire se e quanto il fegato è «infarcito». In caso di effettiva steatosi si procede di solito con un esame ulteriore, sempre indolore, che serve a capire se si è sviluppata fibrosi. A questo scopo lo strumento più diffuso è il Fibroscan, che si basa sull’invio di onde elastiche attraverso una sonda appoggiata sul torace.\nDal momento che la steatosi epatica può rientrare nel quadro della sindrome metabolica, con conseguente rischio cardiovascolare spesso viene eseguito anche un eco-doppler delle carotidi («tronchi sovraortici») per verificare la presenza di placche aterosclerotiche.\nCosa fare\nLa buona notizia è che la steatosi patica può essere reversibile e il grasso nel fegato molto ridotto con un adeguato stile di vita, che prevede: riduzione del peso corporeo, quando presente, una dieta adeguata (che ricalca sostanzialmente la [dieta mediterranea](https://www.corriere.it/salute/nutrizione/23_luglio_26/vera-dieta-mediterranea-come-si-fa-scheda-a292b8de-2adc-11ee-8e96-a497dd857d5f.shtml)) ed esercizio fisico commisurato ad età e caratteristiche di ciascuno. «È importante adeguare le quantità di cibo al bisogno e migliorare la qualità — consiglia Fracanzani —. [La piramide alimentare ](https://www.corriere.it/salute/nutrizione/23_luglio_25/piramide-alimentare-dieta-mediterranea-02224ef8-2acf-11ee-8e96-a497dd857d5f.shtml)della dieta mediterranea ci dà l’idea della frequenza di consumo dei vari alimenti. L’attività fisica giusta è quella che si fa, almeno mezz’ora al giorno. La moderazione ci deve guidare».\nNel caso queste misure non bastino oggi ci sono farmaci che, quando indicati, possono essere di molto aiuto anche in casi per i quali fino a qualche tempo fa non si poteva fare nulla. In particolare si possono curare tutti i fattori di rischio cardio-metabolici come pressione, colesterolo, diabete, trigliceridi.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Health",
        "Science and Technology",
        "Social Issue"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [
            {
                "name": "Anna Ludovica Fracanzani",
                "sentiment": "none"
            },
            {
                "name": "Luigi Ripamonti",
                "sentiment": "none"
            }
        ],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-15T14:27:11.886+02:00",
    "updated": "2024-11-20T02:21:14.707+02:00"
}