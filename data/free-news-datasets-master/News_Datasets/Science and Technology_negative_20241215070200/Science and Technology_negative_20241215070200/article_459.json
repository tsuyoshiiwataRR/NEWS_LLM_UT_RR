{
    "thread": {
        "uuid": "ccc8437d77d8af75572bfe00b8104a6573186a5f",
        "url": "https://www.ilsecoloxix.it/mondo/2024/11/15/news/bluesky_come_si_entra_alternativa_twitter_donald_trump-14808180",
        "site_full": "www.ilsecoloxix.it",
        "site": "ilsecoloxix.it",
        "site_section": "https://www.ilsecoloxix.it",
        "site_categories": [
            "tech"
        ],
        "section_title": "\n   Il Secolo XIX - Quotidiano online\n  ",
        "title": "Elon Musk ministro, la grande fuga da Twitter per la gioia di Bluesky e Threads",
        "title_full": "Elon Musk ministro, la grande fuga da Twitter per la gioia di Bluesky e Threads",
        "published": "2024-11-15T08:50:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.gedistatic.it/content/gnn/img/ilsecoloxix/2024/11/15/095044142-ba823889-b612-4397-b319-cdbaa8474a40.jpg",
        "performance_score": 0,
        "domain_rank": 22502,
        "domain_rank_updated": "2024-11-11T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "ccc8437d77d8af75572bfe00b8104a6573186a5f",
    "url": "https://www.ilsecoloxix.it/mondo/2024/11/15/news/bluesky_come_si_entra_alternativa_twitter_donald_trump-14808180",
    "ord_in_thread": 0,
    "parent_url": null,
    "author": "Il Secolo XIX",
    "published": "2024-11-15T08:50:00.000+02:00",
    "title": "Elon Musk ministro, la grande fuga da Twitter per la gioia di Bluesky e Threads",
    "text": "Elon Musk ministro, la grande fuga da Twitter per la gioia di Bluesky e Threads Negli Stati Uniti, in Gran Bretagna, Spagna e Italia, tantissimi i giornali e le celebrità che stanno abbandonando il social. Del gruppo fa parte anche Stephen King: “È diventato un luogo buio” Emanuele CaponeGenova - Il Guardian ha smesso di postare su Twitter, così come lo spagnolo La Vanguardia o l’americana NPR: in tempi diversi e con diverse modalità (c’è chi ha chiuso l’account e chi ha semplicemente smesso di usarlo) sono tante le aziende, i giornali o le persone più o meno famose che hanno deciso di abbandonare la piattaforma che Elon Musk vorrebbe che si chiamasse X. Succede anche in Italia: Elio e le Storie Tese, Pierò Pelù, Milena Gabanelli, Facta News e altri hanno tutti scelto di fare lo stesso. E poi ancora: lo scrittore Stephen King, da sempre fortemente critico nei confronti di Musk, il giornalista americano Don Lemon, l’attrice Jamie Lee Curtis e il regista Guillermo del Toro. Sono tutti profili grandi o molto grandi, complessivamente con decine di milioni di follower, che preferiscono non utilizzare più la piattaforma dei cinguettii, per ragioni che si possono riassumere nelle ragioni spiegate dal Guardian: “È una cosa cui stavamo pensando da tempo, dati i contenuti spesso inquietanti promossi o trovati sulla piattaforma, tra cui teorie cospirazioniste di estrema destra e razzismo. Twitter è una piattaforma tossica” e in estrema sintesi “riteniamo che i vantaggi di esserci siano ormai superati dagli svantaggi e che potremmo usare meglio le nostre risorse promuovendo il nostro giornalismo altrove”. 3 ragioni per la crisi di Twitter Al di là di questa spiegazione, che è in effetti chiarissima, ci sono altre ragioni per questa grande fuga da Twitter. E nessuna ha a che fare con l’idea di “mettere il bavaglio all’unico spazio di informazione libera sulla Rete”, secondo la teoria che più circola negli ambienti complottisti. Innanzi tutto c’è l’odio, mai nascosto, di Musk per la stampa: le sue aziende non hanno personale dedicato alle pubbliche relazioni e ai rapporti con i giornali (come più o meno ogni azienda nel mondo), raramente rispondono a richieste di informazioni, interviste o commenti, se non con mail ironiche e preimpostate e lui stesso ha spesso postato contenuti offensivi o aggressivi contro i singoli giornali. Prendendo di mira di volta in volta quello che stava scrivendo qualcosa a lui sgradito. Che adesso i giornali decidano di andarsene dalla sua piattaforma è la logica e prevedibile conseguenza di un percorso che lo stesso Musk ha iniziato almeno 3-4 anni fa. Il fattore Musk è un altro aspetto da prendere in considerazione: è senza dubbio un personaggio divisivo, non è uno da mezze misure e non è raro il caso che i suoi atteggiamenti, le sue prese di posizione o le sue sparate abbiano ripercussioni sulle sue aziende o sulle loro performance in Borsa. È una cosa che in maniera altalenante si è vista e si sta vedendo anche con Tesla: le parole di Musk sul clima, sulla politica interna degli Stati Uniti, sul contrasto all’immigrazione, parlano a un pubblico che è l’esatto opposto del pubblico che magari comprerebbe le sue auto. E che quindi decide di non comprarle più. O appunto non usare più il suo social network. Infine c’è l’altrettanto conflittuale rapporto con le altre aziende, che ha messo Twitter nella difficile posizione in cui si trova: secondo dati recenti [(si leggono qui)](https://www.ilsecoloxix.it/economia/2024/10/01/news/twitter_valore_elon_musk_due_anni_dopo_acquisizione-14679005/), la piattaforma ha perso oltre l’80% del suo valore in due anni. Oggi vale meno di 10 miliardi di dollari, contro i 44 sborsati da Musk per comprarla. È successo sia perché le persone la usano meno sia perché sono tantissime le compagnie che nel tempo hanno deciso di ritirare gli investimenti pubblicitari. Di nuovo: lo hanno fatto per “mettere il bavaglio all’unico spazio di informazione libera sulla Rete”? Ovviamente no: lo hanno fatto perché pensano ai loro interessi e non vogliono che la loro immagine sia associata a uno spazio virtuale ormai equiparabile al quasi defunto Parler o a Truth, se non addirittura a 4Chan. Nintendo non ha interesse a fare pubblicità su un social in cui riproduzioni dei personaggi dei suoi videogiochi vengono usati per scene di sesso estremo, senza alcuna tutela e senza alcun rispetto per il copyright. Disney non ha interesse a fare pubblicità su un social in cui i suoi film vengono mostrati integralmente mentre sono al cinema, senza alcuna tutela e senza alcun rispetto per il copyright. Giusto per citare un paio di una serie amplissima di casi. Bluesky e Threads ringraziano In tutto questo, mentre gli utenti di Twitter continuano a calare (nel 2023 [la prima flessione da quando è nato](https://www.ilsecoloxix.it/economia/2024/10/08/news/social_network_principali_20_anni_storia_facebook_tiktok_twitter-14696659/)) c’è chi può dirsi contento. Stiamo parlando di Threads e di Bluesky, due social simili fra loro e appunto simili a quello di Elon Musk. Rispetto al quale possono costituire una valida alternativa. Il primo, nato a metà 2023 e da dicembre di quell’anno disponibile anche in Italia, fa capo a Meta ed è stato definito una sorta di “Instagram senza foto”. In realtà le immagini ci sono, però è evidente l’importanza maggiore data ai testi, più o meno lunghi, rispetto ai contenuti multimediali. Su Threads si possono condividere anche i vocali, funziona bene, è pulito graficamente (come Twitter, a onor del vero), ha ormai oltre 250 milioni di utenti ed è qui che fra l’altro ha scelto di sbarcare Stephen King, raccogliendo oltre 225mila follower in meno di 24 ore. Questa è forse la scelta più sensata e facile per un utente italiano che voglia un’esperienza simile a quella di Twitter ma senza tutte le scocciature che stare su Twitter comporta. L’alternativa alternativa è Bluesky, la piattaforma sostenuta fra gli altri da Jack Dorsey (che è nel consiglio di amministrazione), già fondatore di Twitter: nata nel 2019, è diventata indipendente nel 2021, dalla fine del 2023 è uscita dalla fase beta ed è diventata accessibile a tutti. Anche in Italia. Senza entrare in dettagli tecnici relativi a decentralizzazione e somiglianze con Mastodon, è un sito di microblogging in cui prevalentemente si scrive, si può ripostare, commentare, mettere like e così via. Si può soprattutto leggere, come si faceva su Twitter all’inizio. La comunità italiana su Bluesky è piccola ma molto attiva, e molto cresciuta rispetto a qualche mese fa, così come è molto cresciuta quella mondiale: la compagnia ha riferito di avere totalizzato oltre un milione di nuovi iscritti negli Stati Uniti e in Gran Bretagna nella sola settimana del 4 novembre e di essere vicino ai 15 milioni di utenti. Che sono pochi rispetto agli altri, ma non hanno comunque impedito a Bluesky di essere l’app più scaricata nell’App Store di Apple negli Stati Uniti. Seguita da Threads, ovviamente.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Science and Technology",
        "Social Issue",
        "Economy, Business and Finance"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [
            {
                "name": "Jamie Lee Curtis",
                "sentiment": "none"
            },
            {
                "name": "Milena Gabanelli",
                "sentiment": "none"
            },
            {
                "name": "Stephen King",
                "sentiment": "none"
            },
            {
                "name": "Pierò Pelù",
                "sentiment": "none"
            },
            {
                "name": "Elon Musk",
                "sentiment": "none"
            }
        ],
        "organizations": [
            {
                "name": "Il Guardian",
                "sentiment": "negative"
            },
            {
                "name": "Storie Tese",
                "sentiment": "none"
            },
            {
                "name": "NPR",
                "sentiment": "none"
            }
        ],
        "locations": [
            {
                "name": "Genova",
                "sentiment": "none"
            },
            {
                "name": "Guillermo del Toro",
                "sentiment": "none"
            },
            {
                "name": "Italia",
                "sentiment": "none"
            }
        ]
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-15T12:11:25.009+02:00",
    "updated": "2024-11-15T12:22:07.570+02:00"
}