{
    "thread": {
        "uuid": "125ae6eea3c8dafcdd4a56d65bbdbc52771b9b61",
        "url": "https://www.lastampa.it/esteri/2023/12/29/diretta/russia_ucraina_guerra_news_oggi-13960590/",
        "site_full": "www.lastampa.it",
        "site": "lastampa.it",
        "site_section": "https://www.ilsecoloxix.it/mondo/rss",
        "site_categories": [
            "web_design_html",
            "tech"
        ],
        "section_title": "Il Secolo XIX - News, inchieste e approfondimenti Mondo",
        "title": "Guerra Russia-Ucraina, telefonata tra il Papa e Zelensky: “Parlato di pace”. Kiev: “I russi avanzano, dicembre è stato il mese peggiore dell’anno” - La Stampa",
        "title_full": "Guerra Russia-Ucraina, telefonata tra il Papa e Zelensky: “Parlato di pace”. Kiev: “I russi avanzano, dicembre è stato il mese peggiore dell’anno” - La Stampa",
        "published": "2023-12-29T00:07:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.gedistatic.it/content/gnn/img/lastampa/2023/05/13/174834548-5f9b9378-ca17-4f08-b29e-fad1921fab21.jpg",
        "performance_score": 0,
        "domain_rank": 2539,
        "domain_rank_updated": "2023-12-26T12:06:20.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "125ae6eea3c8dafcdd4a56d65bbdbc52771b9b61",
    "url": "https://www.lastampa.it/esteri/2023/12/29/diretta/russia_ucraina_guerra_news_oggi-13960590/",
    "ord_in_thread": 0,
    "parent_url": null,
    "author": "La Stampa",
    "published": "2023-12-29T00:07:00.000+02:00",
    "title": "Guerra Russia-Ucraina, telefonata tra il Papa e Zelensky: “Parlato di pace”. Kiev: “I russi avanzano, dicembre è stato il mese peggiore dell’anno” - La Stampa",
    "text": "In Ucraina è stata una notte di bombardamenti, massicci e assassini: 110 missili, secondo il conteggio ucraino: «Un attacco così massiccio non si vedeva da tempo».\nRaid russi sull'Ucraina, incendi ed esplosioni a Kiev: allerta aerea in tutto il Paese\neri c’è stata una telefonata tra Papa Francesco e il presidente ucraino Volodymyr Zelensky che riaccende le speranze per un «lavoro congiunto sulla Formula per la Pace». La Russia non ha intenzione di abbassare l'intensità del conflitto e si prepara a combattere almeno per i prossimi cinque anni. Uno scenario allarmante che il presidente russo Vladimir Putin avrebbe descritto al suo omologo cinese Xi Jinping durante la visita di quest'ultimo a Mosca, a marzo di quest'anno. Parole che, secondo le fonti del settimanale giapponese Nikkei, smentirebbero l'apertura del Cremlino a un cessate il fuoco che era stata riportata dal New York Times la settimana scorsa. Sul terreno, dicembre è stato il mese più difficile dell'anno per le forze ucraine, « i russi hanno preso d'assalto Marinka e Avdiivka senza sosta , subendo perdite significative, ma continuando ad avanzare», ha spiegato il portavoce del raggruppamento delle truppe di Tavria, Oleksandr Shtupun. Ma l'esercito di Mosca non si muove solo in queste direzioni e sta cercando di avanzare su sette fronti tra la regione di Donetsk e quella di Lugansk. Il Cremlino prova a riaffermare la sua forza anche sul Mar Nero . Dopo aver subito l'ennesimo raid in Crimea, il Cremlino ha aumentato la pressione dispiegando contemporaneamente tre imbarcazioni da guerra.\nPer approfondire:\nRussia, i ribelli anti-Putin che leggono Orwell Cosa è successo ieri Punti chiave 17:13 Kiev: oggi l’attacco aereo “più pesante della guerra”\n11:46 Von der Leyen: “Sostegno a Kiev per tutto il tempo necessario”\n10:58 Kiev: salito a 22 il numero delle vittime degli ultimi attacchi russi, 108 i feriti\n09:54 Nove morti nei raid russi notturni\n09:42 Zelensky: “110 missili russi sull'Ucraina, risponderemo”\n09:28 Missili su un ospedale ostetrico e un centro commerciale a Dnipro\n08:52 Kiev: “Mai visti tanti missili lanciati contro l'Ucraina”\n07:56 Yermak: “Il mondo capisca che l'Ucraina ne ha bisogno”\n07:19 Esplosioni a Kiev, allarme aereo in tutto il Paese\n07:18 Massiccio attacco russo su Kharkiv\n17:13\nKiev: oggi l’attacco aereo “più pesante della guerra”\nIl ministro della Difesa ucraino, Rustem Umerov, ha definito il vasto attacco russo di oggi sul Paese il più massiccio dall'inizio dell'invasione. «Da molti mesi i russi accumulano missili per questo scopo: attacchi a edifici residenziali, centri commerciali, ospedali. Su pacifiche citta' ucraine. Questo è l'attacco aereo più massiccio di questa guerra», ha scritto il ministro su Facebook. «I russi hanno ucciso e ferito i nostri cittadini e hanno distrutto le infrastrutture. La Russia dimostra ancora e ancora al mondo intero che non ha altro obiettivo che il terrore, l'omicidio, il genocidio degli ucraini», ha denunciato Umerov. Secondo il ministro, la Russia ha accumulato abbastanza missili per continuare attacchi così massicci: «Ovvio che con le riserve di missili di cui dispone lo Stato aggressore, può e continuerà tali attacchi». Umerov ha aggiunto che la leadership ucraina continuerà il dialogo con i suoi alleati sulla fornitura di ulteriori sistemi di difesa aerea a Kiev.\n13:22 Mosca: “Tutti gli obiettivi sono stati colpiti”\nNella settimana dal 23 al 29 dicembre, l'esercito russo ha effettuato 50 attacchi, uno massiccio contro obiettivi delle forze armate e del complesso militare-industriale dell'Ucraina. Lo ha riferito il ministero della Difesa russo, citato da Interfax, osservando che gli attacchi sono stati effettuati anche contro le sedi delle unità delle forze armate ucraine e dei mercenari stranieri. «Tutti gli obiettivi designati sono stati colpiti», ha detto il ministero della Difesa russo. «Nella direzione di Kherson, complessi attacchi di fuoco e azioni preventive da parte delle truppe russe hanno ostacolato i tentativi di trasferire gruppi di sabotaggio delle forze armate ucraine sulle isole e sulla riva sinistra del Dnepr», ha affermato il ministero, «gli attacchi aerei e l'artiglieria hanno danneggiato il personale e l'equipaggiamento della 35esima, 36esima e 38esima Brigata marina, della 124esima, 126esima Brigata di difesa terrestre nelle aree degli insediamenti di Berislav, Tyaginka, Tokarevka, Nikolskoye, Zmievka e Chernobaevka, regione di Kherson». In questa direzione le perdite totali delle forze armate ucraine ammonterebbero a 390 militari, 25 veicoli, 17 imbarcazioni e 22 pezzi di artiglieria da campo\n12:34 Violato lo spazio aereo polacco, Duda convoca i vertici militari\nIl presidente polacco Andrzej Duda ha convocato una riunione urgente con la leadership militare dopo la violazione dello spazio aereo della Polonia da parte di un oggetto volante proveniente dall'Ucraina. Lo riporta la radio polacca Rmf, spiegando che l'oggetto volante è caduto nella zona di Wozuczyn-Cukrownia nel distretto di Hrubieszów. Non è chiaro se si trattasse di un oggetto russo o ucraino. Sull'account ufficiale di X del comando operativo dell'esercito polacco si legge che «questa mattina un oggetto volante non identificato è entrato nello spazio aereo della Repubblica di Polonia dal confine con l'Ucraina e dal momento in cui ha attraversato il confine fino alla scomparsa del segnale è stato seguito dai radar del sistema di difesa aerea del paese». Per questo, «in linea con le procedure, il Comandante operativo delle Forze Armate ha mobilitato le forze e le risorse disponibili».\n12:09 Sunak: “La Russia conferma che il suo obiettivo è sradicare la libertà”\nIl premier britannico Rishi Sunak è convinto che gli ultimi attacchi missilistici di Mosca sull'Ucraina abbiano dimostrato che il presidente Vladimir Putin \"non si fermera' davanti a niente per raggiungere il suo obiettivo di sradicare liberta' e democrazia\". \"Non lo lasceremo vincere - ha scritto Sunak sul suo profilo X - dobbiamo continuare a sostenere l'Ucraina per tutto il tempo che serve\", ha aggiunto.\n11:46 Von der Leyen: “Sostegno a Kiev per tutto il tempo necessario”\n«Siamo stati al fianco dell'Ucraina fin dal primo giorno della guerra di aggressione russa, con quasi 85 miliardi di euro di sostegno finanziario, umanitario e militare. Continueremo a sostenere l'Ucraina per tutto il tempo necessario. E ora stiamo aprendo le porte dell'Ue al nostro amico e vicino». Lo scrive su X la presidente della Commissione Ue, Ursula von der Leyen.\n11:32 Ksenia Fadayeva, collaboratrice di Navalny, condannata a 9 anni di carcere\nIl tribunale russo ha condannato Ksenia Fadeyeva, ex responsabile dell'organizzazione del leader dell'opposizione Alexei Navalny nella città siberiana di Tomsk, a 9 anni di carcere. Lo hanno fatto sapere i suoi sostenitori. Quella contro la sostenitrice di Navalny è solo l'ultima di una serie di pesanti sentenze contro l'opposizione russa, dopo che il Cremlino ha raddoppiato la repressione della società civile dall'inizio della guerra in Ucraina il 24 febraio 2022. Il reato per il quale Fadayeva è stata condannata, riferiscono i suoi sostenitori sui social media, è quello di estremismo, annunciando che la difesa farà appello alla Corte suprema. Ksenia Fadeyeva era a capo dell'ufficio politico di Navalny a Tomsk, proprio dove il leader dell'opposizione è stato avvelenato nell'agosto 2020 durante una visita preelettorale. Fadeyeva venne poi eletta nella legislatura della citta' di Tomsk nel 2020, in quella che fu considerata una vittoria dell'opposizione russa contro il governo del presidente Vladimir Putin. Nel 2021, però, le autorità hanno etichettato il gruppo come «organizzazione estremista», rendendo perseguibili i suoi membri e sostenitori. Molti degli alleati di Navalny hanno lasciato la Russia, ma Fadeyeva si è rifiutata di fuggire ed è stata arrestata nel dicembre 2021\n10:58 Kiev: salito a 22 il numero delle vittime degli ultimi attacchi russi, 108 i feriti\nSono almeno 18 i civili rimasti uccisi in Ucraina nell'ultima raffica di raid aerei russi, mentre almeno 108 persone sono rimaste ferite e un numero al momento non noto di altre persone sono rimaste sepolte sotto le macerie. Lo riferiscono le autorità locali ucraine. Secondo l'aeronautica militare ucraina, si tratta del più grande attacco aereo russo in 22 mesi di guerra. Sono state colpite diverse città in tutto il Paese, fra cui la capitale Kiev, Leopoli, Odessa, Dnipro, Kharkiv e Zaporizhzhia. Fra gli edifici danneggiati negli attacchi ci sono una clinica ostetrica, condomini e scuole.\n10:57 Esercito ucraino: 158 tra missili e droni lanciati dai russi\nL'Ucraina è stata attaccata nelle scorse ore da 158 tra missili e droni lanciati dalle forze armate russe. Lo ha denunciato l'esercito di Kiev parlando di «un attacco militare massiccio». Il comandante in capo delle forze armate ucraine, Valerii Zaluzhnyi, ha spiegato che in base ai risultati preliminari si è visto che i militari russi hanno utilizzato dapprima i metodi ''tradizionali'', ovvero i cosiddetti droni kamikaze di fabbricazione iraniana, i Shahed. Successivamente i militari russi hanno lanciato contro l'Ucraina almeno 55 missili da crociera, 14 missili balistici, cinque missili aerobalistici e altri missili anti radar. Zaluzhnyi ha affermato che le forze armate dell'Ucraina hanno abbattuto 27 dei 36 droni lanciati dalla Russia, oltre a 87 missili.\n10:26 Kuleba: “Mosca parla con i missili, ci servono più aiuti”\n«Solo una maggiore potenza di fuoco può mettere a tacere il terrorismo russo». Lo ha scritto in un post su X il ministro degli Esteri ucraino Dmitro Kuleba, confermando che «circa 110 missili russi e numerosi droni sono stati utilizzati per colpire i civili in Ucraina. Sono stati presi di mira un reparto maternità, scuole, ospedali, edifici residenziali e strutture commerciali». Kuleba ha scritto che «oggi milioni di ucraini si sono svegliati al forte rumore delle esplosioni. Vorrei che il rumore delle esplosioni in Ucraina potesse essere sentito in tutto il mondo. In tutte le principali capitali, sedi centrali e parlamenti, che attualmente stanno discutendo di un ulteriore sostegno all'Ucraina. In tutte le redazioni che scrivono di ''stanchezza'' o che la Russia è presumibilmente pronta per i ''negoziati''. Questi suoni sono ciò che la Russia ha veramente da dire. La nostra unica risposta collettiva può e deve essere un'assistenza militare e finanziaria continua, solida e a lungo termine all'Ucraina».\n10:23 Onu: “Attacco russo inaccettabile, prova sofferenze al popolo”\nGli attacchi russi sull'Ucraina delle scorse ore, che hanno ucciso una decina di persone ferendone decine di altre in tutto il Paese, sono «un altro esempio inaccettabile dell'orribile realtà che deve affrontare il popolo ucraino, che ha reso il 2023 un altro anno di enormi sofferenze». Lo ha dichiarato la responsabile umanitaria dell'Onu in Ucraina, Denise Brown.\n10:13 Estonia: “Mosca minaccia la pace mondiale, sostenere Kiev”\n«Il mondo deve sostenere l'Ucraina fino alla vittoria e autorizzare un tribunale speciale a giudicare Mosca per i crimini commessi in Ucraina». Lo scrive il ministero degli Esteri dell'Estonia in un messaggio, pubblicato sul proprio account X, in cui condanna gli attacchi compiuti oggi dalla Russia contro le infrastrutture civili ucraine. «Questo è il modo in cui la Russia fascista si sta vendicando per la distruzione della flotta del mar Nero», ha detto stamane il presidente della commissione Esteri del Parlamento estone (Riigikogu), Marko Mihkelson. Il politico estone ha inoltre esortato gli alleati a fornire all'Ucraina la maggior quantità di armamenti moderni possibile per sconfiggere «una delle maggiori minacce alla stabilità del mondo dei nostri giorni».\n09:54 Nove morti nei raid russi notturni\nSono almeno 9 le persone rimaste uccise in Ucraina nei raid russi avvenuti nelle prime ore del mattino. Lo riferisce l'Ukrainska Pravda, citando dati raccolti da diverse autorità locali. Esplosioni sono avvenute a Kiev, Zaporizhzhia, Dnipro, nonché Odessa, Kharkiv, Leopoli e nella regione di Khmelnitsky. L'emittente Suspilne riferisce che a Dnipro una clinica ostetrica è stata danneggiata da un razzo, in particolare con finestre rotte, ma che qui non sono state registrate vittime. A Kiev il sindaco Vitali Klychko ha riferito di 2 morti; nella regione di Dnipropetrovsk il bilancio riferito dal governatore Serhiy Lysak è di 4 morti e decine di feriti; una donna è morta inoltre nella regione di Zaporizhzhia, secondo quanto riferito dal governatore Yury Malashko; e 2 morti e 15 feriti sono stati registrati nella regione di Odessa, come riferito dal governatore Oleg Kiper.\n09:42 Zelensky: “110 missili russi sull'Ucraina, risponderemo”\n«Un totale di circa 110 missili sono stati lanciati contro l'Ucraina, causando morti e feriti», nel massiccio attacco russo di stanotte. Lo scrive il presidente ucraino Volodymyr Zelensky su X, ribadendo che «oggi, la Russia ha usato quasi ogni tipo di arma del suo arsenale: Kindzhal, S-300s, missili da crociera e droni. Bombardieri strategici hanno lanciato missili X-101/X-505». «Risponderemo agli attacchi terroristici. E continueremo a combattere per la sicurezza del nostro intero Paese, di ogni città e di ogni cittadino. Il terrore russo deve perdere e perderà», aggiunge.\n09:28 Missili su un ospedale ostetrico e un centro commerciale a Dnipro\nMissili lanciati dalle forze armate russe hanno colpito un ospedale ostetrico e un centro commerciale a Dnipro, in Ucraina. Lo ha confermato il primo ministro ucraino Denys Shmyhal spiegando che nell'attacco missilistico sono state uccise quattro persone.\n08:52 Kiev: “Mai visti tanti missili lanciati contro l'Ucraina”\nSecondo le prime informazioni delle autorità ucraine dopo il devastante attacco russo su diverse città ucraine, due persone sono morte a Kharkiv e a Leopoli, molte sono rimaste ferite, ci sono danni e distruzioni, palazzi in fiamme in diverse regioni, numerose esplosioni. «Non abbiamo mai visto così tanti missili contemporaneamente sui nostro monitor», ha detto il portavoce dell'Aeronautica militare ucraina Yuriy Ihnat, «sono stati lanciati Daggers, missili balistici, S-300, missili da crociera, UAV, X-22 o X-32. Circa 18 bombardieri strategici hanno tirato X-101-X-505».\n07:56 Yermak: “Il mondo capisca che l'Ucraina ne ha bisogno”\n«Massiccio attacco terroristico, i razzi volano di nuovo sulle nostre città e i civili vengono presi di mira. L'Ucraina ha bisogno di sostegno. Saremo ancora più forti, stiamo facendo di tutto per rafforzare il nostro scudo aereo. Ma il mondo deve capire che abbiamo bisogno di più sostegno e forza per fermare questo terrore». Lo ha scritto su Telegram il consigliere presidenziale ucraino Andry Yermak dopo la pesante ondata di attacchi russi nella notte su moltre città ucraine, compresa la capitale Kiev.\n07:24 Kiev: “Siamo interessati ad addestrare piloti militari in Francia”\nL'Ucraina è interessata ad addestrare i suoi piloti militari in Francia: lo ha reso noto il ministero della Difesa di Kiev, come riporta Ukrinform. Nel corso di un incontro con una delegazione del Senato francese, il viceministro della Difesa ucraino, tenente generale Ivan Havryliuk, ha sottolineato l'interesse di Kiev per la formazione dei piloti militari ucraini in Francia, in particolare per aumentare il numero dei siti di addestramento del personale tecnico e di supporto per la manutenzione degli aerei di tipo occidentale. Havryliuk ha inoltre osservato che il Paese ha bisogno di ulteriori missili guidati antiaerei e di attrezzature di ricognizione radar, soprattutto per individuare e distruggere i missili balistici russi.\n07:22 “Abbattuto un drone russo su Odessa, incendio in un grattacielo”\n«I rottami di un drone abbattuto hanno danneggiato un grattacielo a Odessa, è scoppiato un incendio. I soccorritori sono al lavoro. Le informazioni sulle vittime sono da chiarire». Lo ha riferito su Telegram Oleh Kiper, capo dell'amministrazione militare regionale di Odessa, secondo quanto riportato da Ukrinform. È successo durante un attacco con droni russi sulla città ucraina. Il capo della Rma ha sottolineato che l'attacco è ancora in corso e ha invitato i cittadini di Odessa e gli abitanti della regione a non trascurare la sicurezza e a rimanere nei rifugi.\n07:19 Esplosioni a Kiev, allarme aereo in tutto il Paese\nSi sono udite diverse esplosioni oggi a Kiev e il sindaco della capitale ucraina, Vitali Klitschko, ha invitato i cittadini a mettersi al riparo alle 7.35 ora locale. Le difese aeree sono al lavoro. Lo riferisce The Kyiv Independent, secondo cui la Russia nella notte ha lanciato una raffica di missili e droni contro diverse città in tutta l'Ucraina. Sei esplosioni di missili S-300, stando ai media locali, sono state registrate a Kharkiv mentre la Russia continua a colpire l'area con attacchi aerei. A Lviv, nell'Ucraina occidentale, sono state registrate esplosioni dovute ad attacchi di droni mentre le difese aeree operavano in città. Secondo quanto riferito, aerei bombardieri strategici in grado di lanciare missili a lungo raggio sono stati rilevati nello spazio aereo russo vicino all'oblast di Sumy in Ucraina. Gli allarmi aerei sono scattati in tutto il paese.\n07:18 Massiccio attacco russo su Kharkiv\nLa città di Kharkiv, nell'Ucraina nord-orientale, è stata presa di mira questa notte da un «massiccio» attacco aereo russo: lo ha reso noto su Telegram il sindaco, Igor Terekhov, come riporta Rbc-Ucraina. «Kharkiv è sotto un massiccio lancio di razzi. In città ci sono state almeno sei esplosioni», si legge nel messaggio. Successivamente, il capo del presidio militare di Kharkiv, Serhiy Melnyk, ha reso noto che le forze russe hanno attaccato la città con missili a lungo raggio Kh-22 e S-300. Lo riporta Ukrinform. «Il nemico sta colpendo ancora una volta dalla zona di Belgorod, con missili S-300 e Kh-22» ha scritto Melnyk, esortando i residenti a rimanere nei rifugi fino al cessato allarme. Da parte sua, la consigliera del capo del consiglio regionale, Natalia Popova, ha affermato su Telegram che non ci sono per ora notizie di eventuali feriti o vittime.\n03:23 Esplosioni nella regione di Leopoli, difesa aerea in azione\nEsplosioni sono state udite questa notte nella regione di Leopoli, nell'Ucraina occidentale: lo riporta Rbc-Ucraina, che cita il capo dell'Amministrazione militare regionale, Maksym Kozytskyi. Le esplosioni, ha precisato Kozytskyi, sono state segnalate nel distretto di Yavorivskyi, dove si è attivata la difesa aerea ucraina. Non ci sono per il momento notizie di eventuali feriti o vittime.\nArgomenti crisi ucraina Leggi i commenti I commenti dei lettori Video del giorno Venezia: la bara bianca e la folla silenziosa: l'arrivo del feretro per l'ultimo saluto a Vanessa Ballan",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Politics",
        "War, Conflict and Unrest",
        "Human Interest"
    ],
    "external_links": [
        "http://www.lastampastatic.it/cless/lastampa/2021-v1/include/detail/under-content.html--",
        "https://www.repstatic.it/cless/common/widget/newsletter/2018-v1/include/gedi-newsletter-cx.html",
        "http://www.repstatic.it/cless/common/box/outbrain/2022-v1/include/short.html",
        "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:13960590&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://www.lastampa.it/esteri--",
        "http://www.lastampastatic.it/cless/lastampa/2021-v1/include/detail/paywall.html",
        "http://www.repstatic.it/cless/common/adv/include/async/middle1.html",
        "http://lastampastatic.it/cless/lastampa/2021-v1/include/detail/under-content.html--",
        "http://repstatic.it/cless/common/box/outbrain/2022-v1/include/short.html",
        "https://repstatic.it/cless/common/widget/newsletter/2018-v1/include/gedi-newsletter-cx.html",
        "http://repstatic.it/cless/common/adv/include/async/middle1.html",
        "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:13960590&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://lastampa.it/esteri--",
        "http://webfragments.repubblica.it/webfragments/widgetservice/widget",
        "http://lastampastatic.it/cless/lastampa/2021-v1/include/detail/paywall.html"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-29T01:18:20.315+02:00",
    "updated": "2023-12-29T18:23:43.014+02:00"
}