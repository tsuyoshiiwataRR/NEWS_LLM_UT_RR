{
    "thread": {
        "uuid": "189c690cf4b277e5e85ec39309ebac1f9adee91a",
        "url": "https://www.ara.cat/editorial/llibertat-milei-arrogar_129_4897229.html",
        "site_full": "www.ara.cat",
        "site": "ara.cat",
        "site_section": "http://www.ara.cat/rss/latest/",
        "site_categories": [
            "media"
        ],
        "section_title": "",
        "title": "La \"llibertat\" de Milei per arrogar-se tot el poder",
        "title_full": "La \"llibertat\" de Milei per arrogar-se tot el poder",
        "published": "2023-12-28T21:44:00.000+02:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://static1.ara.cat/clip/08607f43-01cc-4edd-814e-a40d4d87db8a_facebook-aspect-ratio_default_0.jpg",
        "performance_score": 0,
        "domain_rank": 14681,
        "domain_rank_updated": "2023-12-26T12:06:20.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "189c690cf4b277e5e85ec39309ebac1f9adee91a",
    "url": "https://www.ara.cat/editorial/llibertat-milei-arrogar_129_4897229.html",
    "ord_in_thread": 0,
    "parent_url": null,
    "author": "Editorial",
    "published": "2023-12-28T21:44:00.000+02:00",
    "title": "La \"llibertat\" de Milei per arrogar-se tot el poder",
    "text": "La \"llibertat\" de Milei per arrogar-se tot el poder\nLa llei òmnibus que pretén aprovar el president de l'Argentina, Javier Milei, porta per títol \"Bases i punts de partida per a la llibertat dels argentins\". Aquesta llibertat implica suprimir part dels drets i llibertats dels ciutadans i assumir algunes de les prerrogatives legislatives que li ferien de contrapoder. Tot plegat ho vol fer a través d'un projecte de llei que abans de res demana la declaració d'un estat d'emergència pública i econòmica que s'estendria fins al desembre del 2025, prorrogable dos anys més. És a dir, Milei demana al Parlament que renunciï a part dels seus poders i li doni el control del país per, diu, \"assegurar el correcte funcionament de l'economia de mercat\". La llei, que té 664 articles, és molt àmplia i inclou des d'una reforma de la llei electoral, la privatització de 41 empreses públiques o la centralització de competències fins a elements tan concrets com el color de la toga que hauran de vestir els jutges a partir d'ara. Entre les mesures més polèmiques hi ha la prohibició o limitació de les protestes sindicals, fins al punt que s'haurà de demanar permís per concentrar-se a la via pública si hi ha més de tres persones. Això es complementa amb tot un altre seguit de mesures que donen més poders als treballadors públics, inclosa per descomptat la policia, que augmenta la seva capacitat de reprimir les protestes o castigar més durament el desacatament a l'autoritat. També eximeix de pagar impostos a les persones que declarin ara menys de 100.000 dòlars i ofereix bonificacions fiscals als que en facin aflorar més.\nEl projecte de llei, que se suma al macrodecret de fa uns dies que entra en vigor avui, s'haurà de refrendar al Parlament, que ho estudiarà en diferents comissions amb la intenció del govern que es pugui votar el 25 de gener. Els sindicats han convocat una vaga general de mig dia el 24, però aquesta pot ser l'última oportunitat de protesta que tinguin a partir d'ara si Milei aconsegueix aprovar les mesures. No està clar si aquest macroprojecte és iniciativa exclusiva de La Llibertat Avança, el seu partit, que no té majoria a les dues cambres, o si s'ha pactat abans amb els seus aliats de centredreta, Junts pel Canvi, que lidera l'expresident Mauricio Macri. Si fos així, l'Argentina podria entrar en un període d'incertesa que pot destruir per complet l'actual estat de dret del país.\nÉs veritat que a Milei el van votar el 56% dels argentins i, per tant, té dret a impulsar les seves reformes. Però aquestes són tan radicals que més que retallar amb una motoserra sembla que el que pretengui és directament dinamitar l'administració estatal. Guanyar unes eleccions no vol dir tenir dret a destruir per complet l'arquitectura constitucional d'un país. Un 44% dels seus ciutadans no el van votar, i el que pretén Milei amb aquestes lleis és que aquests ni tan sols tinguin dret a protestar o a dir-hi la seva. Si se'n surt, serà un pèssim antecedent que pot fer que altres líders d'ultradreta de la seva corda també s'atreveixin a destrossar la democràcia des de dintre. I això ja sabem que sol acabar malament: amb tota la llibertat per als líders autoritaris i els de la seva corda per fer el que vulguin, i gairebé cap llibertat per als ciutadans que s'hi oposen.",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "negative",
    "categories": [
        "Politics",
        "Human Interest",
        "Social Issue"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-29T00:02:31.813+02:00",
    "updated": "2023-12-29T00:02:31.813+02:00"
}