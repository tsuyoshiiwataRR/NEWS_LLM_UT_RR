{
    "thread": {
        "uuid": "4429b3a5359ccdd8e39eabac9b2597de020d6c30",
        "url": "https://www.ara.cat/cultura/art/abel-azcona-pederastia-espanya-molta-forca-organitzacio-criminal-esglesia-catolica_1_4946549.html",
        "site_full": "www.ara.cat",
        "site": "ara.cat",
        "site_section": "http://www.ara.cat/rss/economia/",
        "site_categories": [
            "non_standard_content",
            "adult"
        ],
        "section_title": "",
        "title": "Abel Azcona: \"A Espanya té molta força una organització criminal: l'Església catòlica\"",
        "title_full": "Abel Azcona: \"A Espanya té molta força una organització criminal: l'Església catòlica\"",
        "published": "2024-02-22T21:44:00.000+02:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://static1.ara.cat/clip/3a1c4bbb-a857-4677-94be-9c4cbac162ab_facebook-aspect-ratio_default_0.jpg",
        "performance_score": 0,
        "domain_rank": 14962,
        "domain_rank_updated": "2024-02-20T12:07:18.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "4429b3a5359ccdd8e39eabac9b2597de020d6c30",
    "url": "https://www.ara.cat/cultura/art/abel-azcona-pederastia-espanya-molta-forca-organitzacio-criminal-esglesia-catolica_1_4946549.html",
    "ord_in_thread": 0,
    "parent_url": null,
    "author": "Antoni Ribas Tur",
    "published": "2024-02-22T21:44:00.000+02:00",
    "title": "Abel Azcona: \"A Espanya té molta força una organització criminal: l'Església catòlica\"",
    "text": "Cultura Art22/02/2024\nAbel Azcona: \"A Espanya té molta força una organització criminal: l'Església catòlica\"\nL'artista tanca al Museu de l'Art Prohibit el seu projecte contra la pederàstia\nBarcelonaTreure's l'hòstia de la boca i emportar-se-la a casa és considerat sacrilegi, i la profanació de l'hòstia pot comportar l'excomunicació. L'artista Abel Azcona ho va portar a terme almenys 242 cops en diferents parròquies, una hòstia per cadascun dels casos d'abusos sexuals a nens per part de membres de l'Església a Navarra fins al 2015, entre els quals ell mateix. Amb les hòsties, Azcona va escriure la paraula Pederàstia, i les va convertir en un dels seus treballs més polèmics dins el projecte Amén. Aquesta peça titulada La pederàstia és l'única obra d'art que l'Església espanyola ha denunciat. També van fer-ho fins a una dotzena d'entitats dels sectors més reaccionaris. Azcona va ser objecte d'una ordre de recerca i captura després de no presentar-se a declarar davant el Tribunal de Justícia de Barcelona, i es va exiliar a Lisboa el 2019.\nDes del 2020 La pederàstia és una de les obres més destacades de la col·lecció Censored, que es pot veure al Museu de l'Art Prohibit. \"Som aquí perquè vull que aquesta obra acabi\", ha dit Azcona aquest dijous al vespre al museu barceloní de Tatxo Benet durant la performance amb què ha tancat el projecte. Per fer-ho, ha intervingut els plafons que mostren materials com les denúncies que ha rebut –com les d'Abogados Cristianos i l'Arquebisbat de Pamplona i Tudela–, escrits a favor i fotos de les misses de reparació per la seva obra, per afegir-hi el material més recent, l'arxivament definitiu, amb data del 22 de novembre de l'any passat, de la denúncia contra Espanya que Abogados Cristianos havia interposat davant el Tribunal Europeu de Drets Humans per auspiciar \"l'artista més blasfem de la història\".\nLa performance ha començat com una xerrada a la sala d'actes del museu, plena a vessar, amb una projecció del vídeo d'una manifestació ultra de quan l'obra es va exposar dins el monument als Caiguts de Pamplona amb lemes com \"No és cultura la blasfèmia\", \"Azcona, Déu et perdona\" i \"Tancarem aquesta exposició\". També hi havia comentaris sobretot negatius de visitants de la mostra i imatges d'un grup de gent resant el rosari davant les imatges del mateix Azcona nu amb la paraula Pederàstia escrita amb les hòsties. \"Són molt més bons performers que jo\", ha bromejat Azcona, que ha qualificat les sessions d'oració que van durar els quatre mesos de la mostra de \"metaperformance\".\nAzcona ha explicat a un ritme torrencial que l'acte d'amor més important que va rebre de la seva mare, que era drogaddicta i exercia la prostitució, va ser els \"tres cops que va intentar avortar-me\". El va abandonar poc després de néixer i ara ha aparegut fa un mes i mig. \"Estic en un moment molt convuls, no sé on acabarem\", ha explicat. A continuació, ha repassat tots els abusos i vicissituds que ha patit al llarg dels anys, alguns relacionats amb la seva família adoptiva i l'Opus Dei, i també que gràcies als seus treballs vuit persones han acabat a la presó per pedofília.\nAixí i tot, Azcona ha recordat que el 95% de la seva obra no és polèmica, sinó que s'ha endinsat en el dolor de la seva història personal. \"A Espanya té molta força una organització criminal, l'Església catòlica\", ha etzibat. La segona part de la performance ha transcorregut davant l'obra i Azcona ha demanat la col·laboració del públic: l'artista llegia les dades bàsiques d'un cas violació (la data, el nom de l'escola i la ciutat on es van produir els fets) mentre assenyalava cadascuna de les hòsties de l'obra. I el públic responia amb un \"Amén\".",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "negative",
    "categories": [
        "Religion and Belief",
        "Crime, Law and Justice"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-02-23T00:50:15.298+02:00",
    "updated": "2024-02-23T00:50:15.298+02:00"
}