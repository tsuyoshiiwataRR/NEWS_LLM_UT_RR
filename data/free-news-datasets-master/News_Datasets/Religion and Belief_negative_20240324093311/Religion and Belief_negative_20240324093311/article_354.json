{
    "thread": {
        "uuid": "046419e45d85af3eca0a35bed1923e4b93738211",
        "url": "https://corrierefiorentino.corriere.it/notizie/cronaca/24_febbraio_23/la-turtle-house-di-terzani-a-bangkok-demolita-per-far-posto-agli-appartamenti-di-lusso-f77df09c-9127-4c63-938f-a7918b519xlk.shtml",
        "site_full": "corrierefiorentino.corriere.it",
        "site": "corriere.it",
        "site_section": "https://corrierefiorentino.corriere.it/",
        "site_categories": [
            "social",
            "top_news"
        ],
        "section_title": "Corriere Fiorentino: le ultime news da Firenze",
        "title": "La Turtle House di Terzani a Bangkok: demolita per far posto agli appartamenti di lusso | Corriere.it",
        "title_full": "La Turtle House di Terzani a Bangkok: demolita per far posto agli appartamenti di lusso | Corriere.it",
        "published": "2024-02-23T02:00:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://dimages2.corriereobjects.it/files/og_thumbnail/uploads/2024/02/23/65d86f7147632.jpeg",
        "performance_score": 0,
        "domain_rank": 1272,
        "domain_rank_updated": "2024-02-20T12:07:18.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "046419e45d85af3eca0a35bed1923e4b93738211",
    "url": "https://corrierefiorentino.corriere.it/notizie/cronaca/24_febbraio_23/la-turtle-house-di-terzani-a-bangkok-demolita-per-far-posto-agli-appartamenti-di-lusso-f77df09c-9127-4c63-938f-a7918b519xlk.shtml",
    "ord_in_thread": 0,
    "parent_url": null,
    "author": "Jacopo Storni - Foto Majlend Bramo",
    "published": "2024-02-23T02:00:00.000+02:00",
    "title": "La Turtle House di Terzani a Bangkok: demolita per far posto agli appartamenti di lusso | Corriere.it",
    "text": "di Jacopo Storni - Foto Majlend Bramo Addio alla «casa più bella e fatata» «l'oasi di vecchio Siam» descritta da Terzani che visse qui con la famiglia. Per anni era stata meta di pellegrinaggio degli amanti dello scrittore\nEra l’incubo di Tiziano Terzani e adesso quell’incubo si è drammaticamente avverato. Turtle House non c’è più. La casa fatata di Bangkok dove per anni ha vissuto la famiglia Terzani, ha lasciato spazio a un palazzo per nuove residenze .\nPrima c’erano gli alberi, uno stagno con una tartaruga (per questo venne soprannominata Turtle House), tanti piccoli vialetti di erba e ghiaia, le ampie vetrate in legno dove ha vissuto il giornalista e scrittore fiorentino insieme alla moglie Angela e ai figli Saskia e Folco. Adesso al suo posto c’è il cemento, un grande palazzo con scritto «Walden Asoke. Embrace your pursuit of happiness», l’azienda che si occupa del progetto condominiale che sorge in quest’area della capitale tailandese.\nLa casa come era quando ci viveva Terzani\nGli operai sono impegnati ogni giorno a tirare su questo nuovo grande palazzo. E quindi addio magia, quella magia così amata da Terzani e celebrata in tanti suoi libri tra cui Un indovino mi disse, vero e proprio tributo all’Asia e alle sue secolari tradizioni che resistono all’imperversare della globalizzazione e della modernità.\nEra stato lui stesso a scrivere le preoccupazioni del futuro di quella casa raccontandone il trasloco di tutta la famiglia nei giorni tailandesi: «Ci installammo a Bangkok nella casa più bella e fatata in cui abbiamo mai vissuto, un’oasi di vecchio Siam in mezzo all’orrore del cemento . Turtle House era splendida la notte. I grattacieli che ci crescevano attorno ci toglievano ogni giorno più sole, ma quando calava la sera la casa tornava ad avere quella calda, quieta magia tropicale».\nUna foto scattata 6 anni fa da un visitatore\nLo storico custode Kamsen, amico e collaboratore di Terzani, era rimasto lì per decenni, a guardia della casa. Adesso anche lui se ne è andato.\nUna storia lunga, quella di Turtle House. Dopo aver ospitato i Terzani divenne un ristorante. Seguirono anni di abbandono. Per scongiurarne la demolizione, negli anni scorsi era stata lanciata una petizione che aveva raccolto migliaia di firme . La Società Dante Alighieri di Bangkok aveva avanzato un’offerta per acquistare la casa e realizzare qui la propria sede, oltre che un piccolo museo dedicato al giornalista e alla cultura italiana. L’affare però era saltato. Negli anni, gli appassionati di Terzani che arrivavano dall’Italia e non solo, sostavano in pellegrinaggio davanti alla casa, a volte riuscendo ad entrare in quella che era la piccola foresta nel cuore della metropoli.\nOggi quella piccola foresta è definitivamente scomparsa. Il cemento ha vinto, con buona pace di Tiziano Terzani.\nL'avviso dei lavori: la foto scattata alcuni anni fa\nCosa rimane oggi (Foto Majlend Bramo)\nFoto Majlend Bramo\nFoto Majlend Bramo\nFoto Majlend Bramo\nFoto Majlend Bramo\nFoto Majlend Bramo\nVai a tutte le notizie di Firenze",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Religion and Belief",
        "Human Interest"
    ],
    "external_links": [
        "https://dimages2.corriereobjects.it/uploads/2024/02/23/65d87327a7e23.jpeg",
        "https://dimages2.corriereobjects.it/uploads/2024/02/23/65d8706fe6976.jpeg",
        "https://dimages2.corriereobjects.it/uploads/2024/02/23/65d8737e985f4.jpeg",
        "https://dimages2.corriereobjects.it/uploads/2024/02/23/65d870e3ec8ff.jpeg",
        "https://dimages2.corriereobjects.it/uploads/2024/02/23/65d87126a03d2.jpeg",
        "https://dimages2.corriereobjects.it/files/image_572_429/uploads/2024/02/23/65d870c6e494d.jpeg",
        "https://dimages2.corriereobjects.it/uploads/2024/02/23/65d870a5f1f30.jpeg",
        "https://dimages2.corriereobjects.it/files/image_572_429/uploads/2024/02/23/65d87327a7e23.jpeg",
        "https://dimages2.corriereobjects.it/files/image_572_429/uploads/2024/02/23/65d870a5f1f30.jpeg",
        "https://dimages2.corriereobjects.it/uploads/2024/02/23/65d86f7147632.jpeg",
        "https://dimages2.corriereobjects.it/files/main_image/uploads/2024/02/23/65d86f7147632.jpeg",
        "https://whatsapp.com/channel/0029VaAlA1s6GcG6eTUe652l",
        "https://dimages2.corriereobjects.it/files/image_572_429/uploads/2024/02/23/65d8737e985f4.jpeg",
        "https://dimages2.corriereobjects.it/uploads/2024/02/23/65d870c6e494d.jpeg",
        "https://www.dimages2.corriereobjects.it/uploads/2024/02/23/65d8737e985f4.jpeg",
        "https://www.dimages2.corriereobjects.it/uploads/2024/02/23/65d87126a03d2.jpeg",
        "https://www.dimages2.corriereobjects.it/files/image_572_429/uploads/2024/02/23/65d870a5f1f30.jpeg",
        "https://www.dimages2.corriereobjects.it/uploads/2024/02/23/65d8706fe6976.jpeg",
        "https://www.dimages2.corriereobjects.it/uploads/2024/02/23/65d87327a7e23.jpeg",
        "https://www.dimages2.corriereobjects.it/files/main_image/uploads/2024/02/23/65d86f7147632.jpeg",
        "https://www.dimages2.corriereobjects.it/uploads/2024/02/23/65d870c6e494d.jpeg",
        "https://www.dimages2.corriereobjects.it/files/image_572_429/uploads/2024/02/23/65d87327a7e23.jpeg",
        "https://www.dimages2.corriereobjects.it/files/image_572_429/uploads/2024/02/23/65d870c6e494d.jpeg",
        "https://www.dimages2.corriereobjects.it/files/image_572_429/uploads/2024/02/23/65d8737e985f4.jpeg",
        "https://www.dimages2.corriereobjects.it/uploads/2024/02/23/65d86f7147632.jpeg",
        "https://www.dimages2.corriereobjects.it/uploads/2024/02/23/65d870a5f1f30.jpeg",
        "https://www.whatsapp.com/channel/0029VaAlA1s6GcG6eTUe652l",
        "https://www.dimages2.corriereobjects.it/uploads/2024/02/23/65d870e3ec8ff.jpeg"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-02-23T12:37:36.167+02:00",
    "updated": "2024-02-23T13:16:12.340+02:00"
}