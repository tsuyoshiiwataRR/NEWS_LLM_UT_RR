{
    "thread": {
        "uuid": "5baaacf94f732838d7ab34d83197ee2e1b09b46f",
        "url": "https://www.ilmeteo.it/notizie/meteo-polo-nord-caldissimo-ora-linverno-pu-cambiare-volto-allimprovviso-anche-in-italia-142633",
        "site_full": "www.ilmeteo.it",
        "site": "ilmeteo.it",
        "site_section": "https://ilmeteo.it/autostrade",
        "site_categories": [
            "media"
        ],
        "section_title": "Meteo autostrade, traffico e viabilità &raquo; ILMETEO.it",
        "title": "-->",
        "title_full": "-->",
        "published": "2023-12-29T17:00:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.ilmeteo.it/portale/files/giornale/polonord-caldo-291223.jpg",
        "performance_score": 0,
        "domain_rank": 15648,
        "domain_rank_updated": "2023-12-26T12:06:20.000+02:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "5baaacf94f732838d7ab34d83197ee2e1b09b46f",
    "url": "https://www.ilmeteo.it/notizie/meteo-polo-nord-caldissimo-ora-linverno-pu-cambiare-volto-allimprovviso-anche-in-italia-142633",
    "ord_in_thread": 0,
    "parent_url": null,
    "author": "Mattia Gussoni",
    "published": "2023-12-29T17:00:00.000+02:00",
    "title": "-->",
    "text": "Qualcosa di anomalo sta accadendo sopra al Polo Nord: un riscaldamento improvviso, denominato in termine tecnico Stratwarming, rischia di portare alla rottura il Vortice Polare con conseguenze dirette sul clima europeo già dall'ormai imminente mese di Gennaio. Va fatta una doverosa premessa. Con stratwarming, in meteorologia, si fa riferimento ad un anomalo e intenso riscaldamento della stratosfera terrestre (porzione dell'atmosfera compresa tra i 15 e 50 km sopra la superficie), proprio sopra il Circolo Polare artico, nell'ordine anche di 40/50°C nel giro di pochissimi giorni. Tale riscaldamento, una volta attivatosi, tende gradualmente ad espandersi in direzione dell'alta troposfera, con ripercussioni nelle successive 2/4 settimane: il settore troposferico immediatamente inferiore, infatti, viene costretto a deformarsi (in termine tecnico si parla di \"dislocazione del vortice polare\") o a rompersi, suddividendosi in 2/3 minimi depressionari distinti (\"split del vortice polare\"), i quali poi viaggiano, almeno in parte, in direzione delle medie latitudini, provocando ondate di freddo fin sul cuore dell'Europa e anche sull'Italia. PROIEZIONI GENNAIO 2024 Nei prossimi giorni è prevista una fortissima anomalia climatica sopra al Polo Nord, con temperature fino a 57°C in più rispetto a quanto ci si aspetterebbe in questo periodo! L'ingresso di \"aria calda\" potrebbe destabilizzare non poco il Vortice Polare. Le ripercussioni, nella bassa troposfera non saranno immediate. Anzi, come avviene in genere, ci vorranno almeno 2/3 settimane e quindi si avvertiranno eventualmente verso la metà di Gennaio. Il passato (anche recente come abbiamo visto) ci insegna che queste dinamiche si traducono spesso in movimenti interessanti a scala emisferica, con possibili irruzioni gelide verso l'Europa centrale e successivamente pure verso l'Italia. Da valutare poi il possibile ritorno delle precipitazioni: bisognerà capire in seguito dove si formeranno i minimi depressionari, per individuare le zone maggiormente coinvolte e se ci saranno occasioni per nevicate fino a bassa quota.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Weather",
        "Disaster and Accident",
        "Environment"
    ],
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2023-12-29T20:04:46.129+02:00",
    "updated": "2023-12-29T20:04:46.129+02:00"
}