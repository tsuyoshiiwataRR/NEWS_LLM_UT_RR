{
    "thread": {
        "uuid": "a228be5968b4c6fc56638db1fa89184b67573e5b",
        "url": "https://agenparl.eu/2024/12/13/avviso-meteo-del-dipartimento-della-protezione-civile-allerta-gialla-al-sud-per-rischio-temporali-e-idrogeologico",
        "site_full": "agenparl.eu",
        "site": "agenparl.eu",
        "site_section": "https://www.agenparl.eu",
        "site_categories": [],
        "section_title": "Homepage - Agenparl",
        "title": "Avviso meteo del Dipartimento della protezione civile – Allerta gialla al Sud per rischio temporali e idrogeologico",
        "title_full": "Avviso meteo del Dipartimento della protezione civile – Allerta gialla al Sud per rischio temporali e idrogeologico",
        "published": "2024-12-13T17:31:00.000+02:00",
        "replies_count": 0,
        "participants_count": 0,
        "site_type": "news",
        "country": "IT",
        "main_image": "",
        "performance_score": 0,
        "domain_rank": 123147,
        "domain_rank_updated": "2024-12-09T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "a228be5968b4c6fc56638db1fa89184b67573e5b",
    "url": "https://agenparl.eu/2024/12/13/avviso-meteo-del-dipartimento-della-protezione-civile-allerta-gialla-al-sud-per-rischio-temporali-e-idrogeologico",
    "ord_in_thread": 0,
    "parent_url": null,
    "author": null,
    "published": "2024-12-13T17:31:00.000+02:00",
    "title": "Avviso meteo del Dipartimento della protezione civile – Allerta gialla al Sud per rischio temporali e idrogeologico",
    "text": "(AGENPARL) – ven 13 dicembre 2024 COMUNICATO STAMPA\nMaltempo: in arrivo rovesci e temporali al Sud\nAllerta gialla per rischio temporali e idrogeologico\nUn sistema perturbato sta raggiungendo le nostre regioni peninsulari apportando precipitazioni sparse anche temporalesche specialmente in area tirrenica. Tra la sera di oggi e la giornata di domani, è attesa una fase di spiccata instabilità in particolare sulla Campania, in estensione ai settori tirrenici di Basilicata e Calabria settentrionale.\nSulla base delle previsioni disponibili, il Dipartimento della Protezione Civile d’intesa con le regioni coinvolte – alle quali spetta l’attivazione dei sistemi di protezione civile nei territori interessati – ha emesso un avviso di condizioni meteorologiche avverse. I fenomeni meteo, impattando sulle diverse aree del Paese, potrebbero determinare delle criticità idrogeologiche e idrauliche che sono riportate, in una sintesi nazionale, nel bollettino nazionale di criticità e di allerta consultabile sul sito del Dipartimento (www.protezionecivile.gov.it)\nIn dettaglio, dalla serata di oggi, venerdì 13 dicembre, si prevedono precipitazioni sparse, anche a carattere di rovescio o temporale, sulla Campania, in estensione dalle prime ore di domani, sabato 14 dicembre, ai settori tirrenici di Basilicata e Calabria settentrionale.\nI fenomeni saranno accompagnati da rovesci di forte intensità, frequente attività elettrica e forti raffiche di vento.\nSulla base dei fenomeni previsti e in atto è stata valutata per la giornata di domani, sabato 14 dicembre, allerta gialla su Umbria, Lazio, Puglia e settori di Campania, Basilicata e Calabria.\nIl quadro meteorologico e delle criticità previste sull’Italia è aggiornato quotidianamente in base alle nuove previsioni e all’evolversi dei fenomeni, ed è disponibile sul sito del Dipartimento della Protezione Civile (www.protezionecivile.gov.it), insieme alle norme generali di comportamento da tenere in caso di maltempo. Le informazioni sui livelli di allerta regionali, sulle criticità specifiche che potrebbero riguardare i singoli territori e sulle azioni di prevenzione adottate sono gestite dalle strutture territoriali di protezione civile, in contatto con le quali il Dipartimento seguirà l’evolversi della situazione.\nRoma, 13 dicembre 2024\nUfficio Stampa del Dipartimento\nPresidenza del Consiglio dei Ministri\nDipartimento della Protezione Civile\nVia Ulpiano, 11 – 00193 Roma",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Environment",
        "Weather",
        "Social Issue"
    ],
    "topics": null,
    "ai_allow": true,
    "has_canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-12-13T21:26:48.362+02:00",
    "updated": "2024-12-13T21:26:48.362+02:00"
}