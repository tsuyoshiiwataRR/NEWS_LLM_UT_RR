{
    "thread": {
        "uuid": "0b86002d53a15f24f3b482bf2b49b6aaf448b823",
        "url": "https://www.modenatoday.it/eventi/mostra-fantoni-civica-15a-15-dicembre-18-gennaio-2025.html",
        "site_full": "www.modenatoday.it",
        "site": "modenatoday.it",
        "site_section": "https://modenatoday.it",
        "site_categories": [
            "media"
        ],
        "section_title": "ModenaToday - cronaca e notizie da Modena",
        "title": "Alla Civica 15A la mostra di Francesco Fantoni \"Acqua alle nuvole\"",
        "title_full": "Alla Civica 15A la mostra di Francesco Fantoni \"Acqua alle nuvole\"",
        "published": "2024-12-15T02:00:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.modenatoday.it/~media/horizontal-hi/6530570818211/fantoni-francesco-2.jpg",
        "performance_score": 0,
        "domain_rank": 123112,
        "domain_rank_updated": "2024-12-09T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "0b86002d53a15f24f3b482bf2b49b6aaf448b823",
    "url": "https://www.modenatoday.it/eventi/mostra-fantoni-civica-15a-15-dicembre-18-gennaio-2025.html",
    "ord_in_thread": 0,
    "parent_url": null,
    "author": "Redazione",
    "published": "2024-12-15T02:00:00.000+02:00",
    "title": "Alla Civica 15A la mostra di Francesco Fantoni \"Acqua alle nuvole\"",
    "text": "Ricchi da Superbonus: Edoardo Barzago, 23 anni, possiede 2,4 miliardi di crediti\n[Fabrizio Gatti](http://www.today.it/opinioni/edoardo-barzago-studente-piu-ricco-italia-crediti-superbonus.html)\nDomenica 15 dicembre alle 11 al Circolo Arci Civica 15a inaugura la nuova mostra di Francesco Fantoni \"Acqua alle nuvole\", che resterà aperta fino al 18 gennaio. Difficile dire se c’è più tecnica o poesia nelle opere di Francesco Fantoni, architetto, fotografo, artista ma soprattutto inventore. Mescolando chimica e meccanica, antiche tecniche e moderne tecnologie, Fantoni in \"Acqua alle nuvole\" utilizza la sua amata macchina fotografica per sperimentare inedite combinazioni di acidi e sali, inventare nuovi procedimenti di stampa e costruire mondi fantastici che ci offre con generosità appassionata.\nQuello che fa Fantoni è rendere evidente la semplicità della complessità: impossibile rimanere indifferenti davanti alla magia dei suoi lavori, evanescenti creazioni poetiche a conferma che “l’essenziale è invisibile agli occhi”.\nIl procedimento e il trattamento delle immagini richiama suggestioni di oriente, delle culture tra buddismo e scintoismo che definiamo genericamente “zen” per la rarefazione e l’essenzialità che ritroviamo anche nelle tre idee del buddismo sul colore\nche descrivono il suo carattere effimero, la vacuità di qualsiasi tinta, indefinibile, variabile e, alla fine, inesistente e la sua interdipendenza poiché il colore non esiste in quanto tale, ma è legato all’umidità, alla presenza e all’assenza del sole, dell’ombra e delle nuvole appunto.\nTutto ciò è ben presente nella mostra che ci invita, con un gesto, a riconoscere l’estrema difficoltà e fragilità che si cela in ognuna di queste incredibili creazioni dietro le quali c’è ironia e struggimento, tanto lavoro e curiosità, tanta ricerca e condivisione.\nQuell’atto di mettere nelle nostre mani il pennello, perché bagnandolo e passandolo sul foglio diventiamo noi stessi gli autori, è di un artista che ci affida la creazione dell’opera, ritirandosi con un gesto di amore verso l’umanità a cui offre la possibilità di creazioni poetiche e profonde che urlano in silenzio il bisogno di esistere e di essere svelate.\nE’ forse anche un gesto intimo e disarmato che affida a tutti e tutte noi la protezione della natura nel suo aspetto più delicato e impermanente, le nuvole, ciò nonostante essenziale nel preservare la vita sulla terra, che siamo invitati a curare e soccorrere dando acqua, dando amore.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Weather",
        "Social Issue"
    ],
    "topics": null,
    "ai_allow": true,
    "has_canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [
            {
                "name": "Edoardo Barzago",
                "sentiment": "none"
            },
            {
                "name": "Fabrizio Gatti",
                "sentiment": "none"
            },
            {
                "name": "Francesco Fantoni",
                "sentiment": "none"
            }
        ],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-12-13T11:24:28.685+02:00",
    "updated": "2024-12-13T11:24:28.685+02:00"
}