{
    "thread": {
        "uuid": "2b167c1065c1c4218e53404c622a88f16bd4ec78",
        "url": "https://www.torinoggi.it/2024/12/13/leggi-notizia/argomenti/ultimora/articolo/venerdi-13-dicembre-con-il-maltempo-ma-la-prossima-settimana-arriva-lanticiclone.html",
        "site_full": "www.torinoggi.it",
        "site": "torinoggi.it",
        "site_section": "https://www.torinoggi.it",
        "site_categories": [
            "media"
        ],
        "section_title": "Torinoggi.it&nbsp;-&nbsp;Notizie Torino - News e video in tempo reale di cronaca, politica, attualità, eventi",
        "title": "Venerdì 13 dicembre con il maltempo, ma la prossima settimana arriva l'anticiclone",
        "title_full": "Venerdì 13 dicembre con il maltempo, ma la prossima settimana arriva l'anticiclone",
        "published": "2024-12-13T08:57:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.torinoggi.it/fileadmin/archivio/adnkronos/imported/www.adnkronos.com_resources_026f-13d0b9f7848c-f2384ac5777e-1000_format_medium_pioggia6_fg.jpeg.jpeg",
        "performance_score": 0,
        "domain_rank": 115835,
        "domain_rank_updated": "2024-12-09T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "2b167c1065c1c4218e53404c622a88f16bd4ec78",
    "url": "https://www.torinoggi.it/2024/12/13/leggi-notizia/argomenti/ultimora/articolo/venerdi-13-dicembre-con-il-maltempo-ma-la-prossima-settimana-arriva-lanticiclone.html",
    "ord_in_thread": 0,
    "parent_url": null,
    "author": "webinfo@adnkronos.com (Web Info)",
    "published": "2024-12-13T08:57:00.000+02:00",
    "title": "Venerdì 13 dicembre con il maltempo, ma la prossima settimana arriva l'anticiclone",
    "text": "(Adnkronos) - Maltempo oggi sull'Italia con piogge e temporali a causa dell'arrivo di un’intensa perturbazione in questo venerdì 13 dicembre e aumenta la parascevedecatriafobia: la paura del venerdì 13. Il nome deriva da parasceve (dal greco paraskeuḗ ‘preparazione’, negli usi preparazione al sabato, quindi venerdì) + decatriafobia paura del numero 13.\nAntonio Sanò, fondatore del sito www.iLMeteo.it, conferma che questa fobia è talmente comune da influenzare la vita di tutti i giorni di milioni di persone: sembra infatti che si esca meno di casa, con conseguenze sulla vendita di servizi e sulle abitudini quotidiane. La parascevedecatriafobia condizionerà dunque questo venerdì 13 perturbato, specie al Centro-Sud.\nNelle prossime ore le precipitazioni interesseranno soprattutto il Mar Tirreno, anche con locali temporali di calore fuori stagione, ma poi bagneranno già in mattinata il lungo settore che corre dalla Liguria alla Campania; nel corso del pomeriggio i fenomeni scavalcheranno l'Appennino raggiungendo anche Marche, Abruzzo, Molise e nord Puglia. La giornata sarà nuvolosa e grigia quasi ovunque salvo al Nord e in particolare sulle Alpi.\nIl 13 dicembre si festeggia anche Santa Lucia, con l’errato proverbio ‘Santa Lucia il giorno più corto che ci sia’: la realtà astronomica ci conferma infatti ogni anno che il giorno più corto (con meno ore di luce) è il Solstizio d’Inverno, sabato 21 dicembre nel 2024; ciò nonostante, avremo un po’ più di luce da domani nei nostri pomeriggi. Il tramonto più precoce cadrà infatti oggi, da domani il sole calerà sempre un po’ più tardi.\nIl weekend sarà poi all’insegna di una medaglia a due facce: il sabato sarà ancora un po’ perturbato, la domenica risulterà in prevalenza soleggiata. E’ confermato, infatti, che la ‘perturbazione della parascevedecatriafobia’ sarà rapida e porterà fenomeni diffusi solo fino al pomeriggio di sabato 14; in seguito troveremo residui addensamenti sul versante tirrenico in spostamento la domenica verso il Sud dove si fermeranno un po’ più a lungo.\nLa prossima settimana, infine, vedrà l’espansione dell’Anticiclone delle Azzorre verso l’Italia con condizioni stabili, asciutte e più soleggiate ovunque. Le temperature saliranno in modo deciso in montagna, vedremo anche il cielo azzurro e un sole presente più al lungo nel pomeriggio (il sole tramonterà più tardi): tutte buone notizie per scacciare i fantasmi della giornata di oggi, della parascevedecatriafobia di questo venerdì 13 grigio e perturbato.\nVenerdì 13. Al Nord: nubi, piovaschi e nebbie. Al Centro: peggiora diffusamente sulle regioni peninsulari. Al Sud: piogge forti in arrivo specie sulla Campania.\nSabato 14. Al Nord: molte nubi. Al Centro: piogge sparse sulle Tirreniche. Al Sud: piogge e rovesci.\nDomenica 15. Al Nord: soleggiato. Al Centro: piovaschi in Molise. Al Sud: instabile su Gargano e basso Tirreno.\nTendenza: prossima settimana con l’Anticiclone delle Azzorre.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Weather"
    ],
    "topics": null,
    "ai_allow": true,
    "has_canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-12-13T10:54:39.823+02:00",
    "updated": "2024-12-13T10:54:39.823+02:00"
}