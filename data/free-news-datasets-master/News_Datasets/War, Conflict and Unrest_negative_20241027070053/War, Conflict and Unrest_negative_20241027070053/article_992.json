{
    "thread": {
        "uuid": "c9eb42989017b8d50f74bef46ddbeeb1bc33c596",
        "url": "https://www.ilmessaggero.it/mondo/pronti_usare_atomica_la_nuova_dottrina_russa-8378523.html",
        "site_full": "www.ilmessaggero.it",
        "site": "ilmessaggero.it",
        "site_section": "https://www.ilmessaggero.it/economia/schede",
        "site_categories": [
            "travel",
            "italy",
            "top_news_it"
        ],
        "section_title": "SCHEDE - Il Messaggero",
        "title": "Guerra, la nuova dottrina russa: «Pronti a usare l’atomica»",
        "title_full": "Guerra, la nuova dottrina russa: «Pronti a usare l’atomica»",
        "published": "2024-09-27T02:35:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/85/23/8378523_onecms_1e6vhxygwvmaf19ww9z_w70gs24agw.jpg",
        "performance_score": 0,
        "domain_rank": 6201,
        "domain_rank_updated": "2024-09-24T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 1
            },
            "vk": {
                "shares": 0
            }
        }
    },
    "uuid": "c9eb42989017b8d50f74bef46ddbeeb1bc33c596",
    "url": "https://www.ilmessaggero.it/mondo/pronti_usare_atomica_la_nuova_dottrina_russa-8378523.html",
    "ord_in_thread": 0,
    "parent_url": null,
    "author": "Mauro Evangelisti",
    "published": "2024-09-27T02:35:00.000+03:00",
    "title": "Guerra, la nuova dottrina russa: «Pronti a usare l’atomica»",
    "text": "IL FOCUS ROMA Il Cremlino aumenta la portata della minaccia grazie alle 5.580 testate nucleari presenti nel suo arsenale. Il messaggio non è velato: se i Paesi occidentali, in particolare Regno Unito e Stati Uniti, consentiranno a Kiev di utilizzare i missili a lungo raggio (i britannici Storm Shadows e gli americani Atacms) anche in territorio russo, saranno considerati possibili obiettivi per l’uso delle armi atomiche di cui dispone Mosca. La modifica della dottrina nucleare è stata annunciata da Vladimir Putin l’altro giorno, con un discorso che parlava all’Ucraina perché Washington e Londra, ma anche Bruxelles, intendessero. Ieri Peskov, portavoce del Cremlino, ha fornito una chiave di lettura chiara: «Questo è un segnale che avverte i Paesi delle conseguenze se partecipano ad un attacco alla Russia con vari mezzi, e non necessariamente nucleari». MINACCE Un’analisi di Novaya Gazeta spiega: «Putin ha affermato che, secondo la versione aggiornata della dottrina nucleare russa, “un’aggressione contro la Russia da parte di uno Stato non nucleare con il sostegno o il supporto di uno Stato nucleare sarebbe considerata un attacco congiunto di entrambi i Paesi alla Russia”». In sintesi: «Una risposta nucleare russa seguirebbe nel caso in cui “si ricevano informazioni affidabili riguardo al lancio di un attacco aerospaziale contro la Russia”, che Putin ha specificato potrebbe includere minacce da “velivoli strategici e tattici, missili da crociera, droni, apparati volanti ipersonici e altri”». Il messaggio che parte da Mosca, anche in canali informali diretti ai Paesi Nato, è brutale: se autorizzate l’Ucraina a utilizzare i missili a lungo raggio in territorio russo, rischiate una guerra nucleare. Queste nuove regole, quanto meno sulla carta, scattano anche se a subire l’attacco è la Bielorussia, paese vassallo di Mosca. In precedenza l’uso delle armi nucleari era previsto dalla Russia solo in caso di un’aggressione con armi di distruzione di massa e se fosse stata in pericolo l’esistenza stessa della Federazione. Ora i contorni sono molto più sfumati e Putin può trovare con molta facilità un pretesto per attaccare con armi nucleari. In queste ore una tv russa di proprietà di un oligarca fedele allo Zar ha ritrasmesso la video simulazione che mostra gli effetti di missili nucleari scagliati su Londra. Anche Mosca rischierebbe un analogo destino, siamo dunque nel territorio delle minacce o di una diversa applicazione della politica della deterrenza applicata ai tempi della guerra fredda. Esempio pratico: usare armi nucleari per fermare l’offensiva ucraina nella regione russa di Kursk, avrebbe effetti collaterali che coinvolgerebbero anche i cittadini della Federazione. Peskov ha anche detto che «la Russia diffonderà in futuro l’elenco dei Paesi per i quali si applica la nuova dottrina» e non c’è intenzione di aumentare l’arsenale nucleare. Ma quante sono le testate nucleari russe? Il Bullettin of the Atomic Scientists ha pubblicato un’analisi a marzo in cui si ipotizzava una cifra totale di 5.580. Nel dettaglio: «Stimiamo che la Russia abbia una scorta di circa 4.380 testate nucleari assegnate per l’uso da parte di lanciatori strategici a lungo raggio e armi nucleari tattiche a corto raggio». Ancora (specificando che sono cifre approssimative): «Delle testate immagazzinate, 1.710 testate strategiche sono dispiegate così: 870 su missili balistici terrestri, 640 su balistici lanciati da sottomarini e 200 in basi di bombardieri pesanti. Altre 1.112 testate strategiche sono in deposito, insieme a 1.558 testate non strategiche. Oltre alle scorte militari per le forze operative, un gran numero di testate superate ma ancora in gran parte intatte, circa 1.200, attendono lo smantellamento, per un inventario totale di 5.580 testate». © RIPRODUZIONE RISERVATA",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "War, Conflict and Unrest",
        "Politics"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-09-27T03:25:02.732+03:00",
    "updated": "2024-09-27T03:25:02.732+03:00"
}