{
    "thread": {
        "uuid": "26fd466081c85cb3eb9fc7f25cd14b47a4979c27",
        "url": "https://www.lastampa.it/esteri/2024/09/27/news/arsenale_nucleare_russia_sovietica-14667801",
        "site_full": "www.lastampa.it",
        "site": "lastampa.it",
        "site_section": "http://www.lastampa.it",
        "site_categories": [
            "web_design_html",
            "tech",
            "top_news_it"
        ],
        "section_title": "\n   La Stampa - Ultime notizie di cronaca e news dall'Italia e dal mondo\n  ",
        "title": "L’arsenale atomico di Putin: cambia la sua dottrina nucleare e fa leva sull’eredità sovietica - La Stampa",
        "title_full": "L’arsenale atomico di Putin: cambia la sua dottrina nucleare e fa leva sull’eredità sovietica - La Stampa",
        "published": "2024-09-27T01:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.gedistatic.it/content/gnn/img/lastampa/2024/09/26/224632190-97793061-0971-4b61-aa01-ae8b6080d0ad.jpg",
        "performance_score": 0,
        "domain_rank": 2384,
        "domain_rank_updated": "2024-09-24T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "26fd466081c85cb3eb9fc7f25cd14b47a4979c27",
    "url": "https://www.lastampa.it/esteri/2024/09/27/news/arsenale_nucleare_russia_sovietica-14667801",
    "ord_in_thread": 0,
    "parent_url": null,
    "author": "La Stampa",
    "published": "2024-09-27T01:00:00.000+03:00",
    "title": "L’arsenale atomico di Putin: cambia la sua dottrina nucleare e fa leva sull’eredità sovietica - La Stampa",
    "text": "MOSCA. Mosca ha annunciato di voler modificare la sua dottrina nucleare . Il Cremlino «prenderà in considerazione» la possibilità di usare armi atomiche nel caso di «informazioni attendibili su un lancio massiccio di armi aeree e spaziali che oltrepassino il confine» russo, è il duro avvertimento di Putin. «Un messaggio che mette in guardia» i Paesi occidentali «dalle conseguenze» che potrebbero esserci «se dovessero partecipare ad un attacco al nostro Paese con vari mezzi, non necessariamente nucleari», commenta il Cremlino: parole aspre, che sembrano di fatto confermare che il monito minaccioso di Putin è legato alla possibilità che gli Usa diano a Kiev il permesso di colpire in Russia con missili a lungo raggio fabbricati in Occidente. Ma quali sono le armi atomiche di cui dispone l’esercito russo? E quelle «convenzionali»? Quanti militari ci sono nelle forze armate di Mosca? E quanti di loro hanno perso la vita nella guerra scatenata da Putin?\nL’arsenale nucleare russo è considerato il più vasto al mondo : stando alla Federation of American Scientists, ha 5.580 testate nucleari ed è seguito a ruota da quello americano, con 5.428 . Di conseguenza, si stima che Mosca e Washington detengano circa il 90% di questi terribili ordigni. Ma delle 5.580 testate nucleari russe, 1.200 sarebbero state ritirate (contro le 1.720 americane). Delle restanti 4.380, circa 1.710 sarebbero in effetti dispiegate: 870 su missili balistici basati a terra, 640 su missili balistici lanciabili da sommergibili e 200 nelle basi dei bombardieri pesanti.\nDell’arsenale nucleare fanno parte anche le armi nucleari cosiddette «tattiche» , sulle quali le stime variano di molto: Mosca ne avrebbe tra 1.000 e 2.000, secondo il Washington Post. Anche se meno potenti delle bombe atomiche più grandi, queste armi sono comunque micidiali e devastanti: mostri capaci di uccidere migliaia di persone e di rendere inabitabile un’area per molti anni.\nPer i russi, l’aviazione è determinante nel fermare il contrattacco di Kiev\nPassando alle armi «convenzionali», l’incertezza cresce . Nelle guerre le parti belligeranti tendono a gonfiare o sgonfiare i numeri reali come meglio gli conviene. O a tacerli. Il conflitto russo-ucraino non fa eccezione . A febbraio, l’International Institute for Strategic Studies sosteneva che l’esercito russo avesse perso oltre 3.000 carri armati dall’inizio della guerra , «l’equivalente del suo intero inventario attivo prebellico». Solo nel 2023 - sempre stando all’istituto - la Russia avrebbe perso 1.120 tank, e li avrebbe sostituiti per lo più con vecchi modelli: dei 1.000-1.500 carri messi in servizio l’anno scorso, 200 al massimo sarebbero di nuova produzione. «Mosca è stata in grado di barattare la qualità con la quantità», sostiene il centro, secondo cui la Russia avrebbe vecchi tank (tecnicamente inferiori a quelli più moderni) ancora per circa tre anni.\nL’80 per cento dei tank ancora sul campo sono di vecchio modello\nMa tra le armi più usate in questa guerra ci sono anche missili, droni e artiglieria . Armamenti che hanno fatto numerose vittime anche tra i civili. Un mese fa, il presidente ucraino Zelensky ha accusato la Russia di aver lanciato 43.000 razzi contro l’Ucraina in due anni e mezzo di guerra . Mosca in questi anni ha lanciato anche missili ipersonici come il Kinzhal, più difficili da intercettare, ed è accusata dai Paesi occidentali di ricevere razzi pure da Iran e Corea del Nord. Nonché di prendere di mira le infrastrutture energetiche ucraine lasciando al gelo in inverno milioni di persone. Secondo l’intelligence ucraina, la Russia ad aprile aveva 950 missili strategici e tattico-strategici (con gittata superiore a 350 km) e ne produceva circa 260 al mese (115-130 missili strategici e 130 tattico-strategici): si tratta però di cifre non confermabili e fornite da una fonte di parte.\nL’artiglieria è ancora importante nei combattimenti in Ucraina\nSia Kiev sia Mosca attribuiscono inoltre sempre più importanza ai droni . Putin ha dichiarato che nel 2023 l’esercito russo ne ha ricevuti «circa 140.000», ma che quest'anno «si prevede» che la loro produzione in Russia aumenti «di quasi dieci volte». Anche Zelensky negli ultimi giorni dell’anno scorso aveva annunciato che Kiev avrebbe fabbricato un milione di velivoli senza pilota nel 2024. In entrambi i casi si tratta di numeri non verificabili, ma questi annunci la dicono lunga su quanto pesino in questa guerra i droni, la cui produzione è meno costosa rispetto a quella dei missili e che l’esercito ucraino continua a usare per colpire depositi di greggio nel cuore della Russia.\nPutin intanto ha ordinato di aumentare di 180.000 unità i militari russi in servizio, fino a raggiungere quota 1,5 milioni . Come, non è chiaro. Il regime cerca sempre nuovi soldati per la guerra continuando ad aumentare i pagamenti per i volontari. E due anni fa rinfoltì i ranghi del suo esercito con un’impopolare mobilitazione dei riservisti, catapultando al fronte migliaia e migliaia di uomini (300.000 ufficialmente) che mai si sarebbero immaginati di essere costretti a combattere.\nGuerra significa morte e distruzione. Secondo il Wall Street Journal, potrebbero essere un milione gli ucraini e i russi uccisi o feriti nel conflitto . Secondo fonti diplomatiche occidentali del giornale, fino a 200.000 soldati russi potrebbero essere stati uccisi e 400.000 feriti. A febbraio, Zelensky aveva detto che 31.000 soldati ucraini erano morti in guerra, ma già nell'agosto 2023, funzionari Usa citati dal New York Times stimavano che fossero almeno 70.000 . E fonti ucraine del Wall Street Journal parlano di 80.000 morti e 400.000 feriti.\nQuesto è un articolo a pagamento, ma oggi te lo regaliamo.\nBuona lettura! LEGGI Chiudi Leggi i commenti I commenti dei lettori Acquista da 0.7€ /sett\nVideo Video del giorno L'ex presidente della Camera Irene Pivetti condannata a 4 anni: \"Sono innocente, ho sempre pagato le tasse\"",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Politics",
        "War, Conflict and Unrest",
        "Social Issue"
    ],
    "ai_allow": true,
    "webz_reporter": false,
    "external_links": [
        "http://www.lastampastatic.it/cless/lastampa/2021-v1/include/detail/under-content.html--",
        "https://www.repstatic.it/cless/common/widget/newsletter/2018-v1/include/gedi-newsletter-cx.html",
        "http://www.lastampastatic.it/cless/lastampa/2021-v1/include/detail/floating-sharebar-bottom.html",
        "http://www.lastampastatic.it/cless/lastampa/2021-v1/include/detail/paywall.html",
        "https://www.repstatic.it/cless/common/widget/dynamic-paywall/2023-v1/css/style.css",
        "http://www.repstatic.it/cless/common/box/outbrain/2022-v1/include/short.html",
        "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:14667801&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://www.lastampa.it/esteri--",
        "http://www.repstatic.it/cless/common/adv/include/async/middle1.html",
        "http://lastampastatic.it/cless/lastampa/2021-v1/include/detail/under-content.html--",
        "http://webfragments.repubblica.it/webfragments/widgetservice/widget?category=/lastampa_r21&name=content_tags&id=gnn:lastampa:14667801&collection=lastampa&output_mode=grouped&purge_duplicated=true&template=lastampa_r21/common/tags_content_responsive.html&page_prefix=https://lastampa.it/esteri--",
        "http://repstatic.it/cless/common/box/outbrain/2022-v1/include/short.html",
        "http://lastampastatic.it/cless/lastampa/2021-v1/include/detail/floating-sharebar-bottom.html",
        "https://repstatic.it/cless/common/widget/newsletter/2018-v1/include/gedi-newsletter-cx.html",
        "http://repstatic.it/cless/common/adv/include/async/middle1.html",
        "http://webfragments.repubblica.it/webfragments/widgetservice/widget",
        "https://repstatic.it/cless/common/widget/dynamic-paywall/2023-v1/css/style.css",
        "http://lastampastatic.it/cless/lastampa/2021-v1/include/detail/paywall.html"
    ],
    "external_images": [],
    "entities": {
        "persons": [
            {
                "name": "Putin",
                "sentiment": "none"
            }
        ],
        "organizations": [
            {
                "name": "Federation of American Scientists",
                "sentiment": "none"
            },
            {
                "name": "esercito russo",
                "sentiment": "none"
            }
        ],
        "locations": [
            {
                "name": "Cremlino",
                "sentiment": "none"
            },
            {
                "name": "Russia",
                "sentiment": "none"
            },
            {
                "name": "Mosca",
                "sentiment": "none"
            },
            {
                "name": "Kiev",
                "sentiment": "none"
            }
        ]
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-09-27T03:07:03.908+03:00",
    "updated": "2024-09-27T03:38:53.070+03:00"
}