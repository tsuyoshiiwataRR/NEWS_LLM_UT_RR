{
    "thread": {
        "uuid": "a4ae9d9e43bb66d02be817bd0df01422720ac450",
        "url": "https://www.ilmessaggero.it/mondo/israele_no_tregua_libano_invasione_vicina_cosa_sta_succedendo-8378522.html",
        "site_full": "www.ilmessaggero.it",
        "site": "ilmessaggero.it",
        "site_section": "https://www.ilmessaggero.it:443",
        "site_categories": [
            "travel",
            "italy",
            "top_news_it"
        ],
        "section_title": "Il Messaggero",
        "title": "Israele: «Non ci sarà tregua». Invasione sempre più vicina. Libano, altra giornata di attacchi: 100mila sfollati",
        "title_full": "Israele: «Non ci sarà tregua». Invasione sempre più vicina. Libano, altra giornata di attacchi: 100mila sfollati",
        "published": "2024-09-27T03:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/85/22/8378522_359063357b5e6e12cca25f1151964152.jpg",
        "performance_score": 0,
        "domain_rank": 6201,
        "domain_rank_updated": "2024-09-24T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "a4ae9d9e43bb66d02be817bd0df01422720ac450",
    "url": "https://www.ilmessaggero.it/mondo/israele_no_tregua_libano_invasione_vicina_cosa_sta_succedendo-8378522.html",
    "ord_in_thread": 0,
    "parent_url": null,
    "author": "Sara Miglionico",
    "published": "2024-09-27T03:00:00.000+03:00",
    "title": "Israele: «Non ci sarà tregua». Invasione sempre più vicina. Libano, altra giornata di attacchi: 100mila sfollati",
    "text": "Nessuna tregua. Prosegue senza sosta il martellamento israeliano dei valichi e delle postazioni di Hezbollah al confine tra Israele e Libano. E tre missili aria-terra sparati da un caccia F-35 sventrano una palazzina alla periferia sud di Beirut, uccidendo quattro persone tra cui il vero obiettivo, Muhammad Hossein Srour, nome di battaglia Abu Saleh, capo delle forze aeree del movimento sciita filo-iraniano e responsabile di droni e missili da crociera. Una rappresaglia immediata dopo che Hezbollah aveva osato lanciare missili su Tel Aviv, intercettati e distrutti. Per tutto il giorno si sono rincorse le notizie sul cessate il fuoco di tre settimane proposto da Stati Uniti e Francia con la controfirma della Ue, dell’Italia e dei Paesi del Golfo lungo la linea blu nel Sud Libano, per consentire nel frattempo un negoziato in grado di scongiurare il conflitto aperto e l’incendio di tutto il Medio Oriente. Al mattino Channel 12, rete tv generalmente ben informata in Israele, aveva annunciato l’accordo anche di Netanyahu, che avrebbe pure ordinato di allentare la morsa dei bombardamenti per facilitare le trattative. L’epicentro dei tentativi di mediazione nei corridoi e stanze delle Nazioni Unite a New York, dove si ritrovano per l’Assemblea generale i leader del mondo, dove ha parlato il presidente iraniano Pezeshkian anche oggi denunciando il “terrorismo di Israele”, e dove è arrivato in serata il premier di Israele, Netanyahu, a smentire seccamente qualsiasi possibilità di interrompere un’offensiva che vede le forze di Tel Aviv finora vincenti e Hezbollah in grande difficoltà per quanto continui a scagliare sul Nord di Israele i suoi 150-200 razzi quotidiani. Israele, sirene d'allarme nel centro di Tel Aviv. Idf: «Intercettato missile lanciato dallo Yemen» LA GIORNATA È bastata un’ora, ieri mattina, forse meno, perché l’ufficio del premier israeliano smentisse le voci di tregua. «Le notizie sono sbagliate. L’ufficio del primo ministro non ha ancora risposto alle proposte. Anzi, ha ordinato di continuare a combattere con tutte le forze e secondo i piani, finché non saranno raggiunti tutti gli obiettivi». Il primo è quello di creare le condizioni di sicurezza perché 65 mila sfollati interni israeliani possano rientrare nelle loro case nel nord del Paese, senza essere bersagliati dai razzi di Hezbollah (come a Gaza l’obiettivo è neutralizzare del tutto le capacità militari di Hamas e riportare a casa gli ostaggi). Si ripete lo schema della doccia scozzese nella Striscia, tra promesse di negoziato e conferme che la guerra continua. A parlare con assoluta chiarezza è il ministro degli Esteri, Israel Katz: «Continueremo a combattere il gruppo terroristico di Hezbollah con tutta la nostra potenza fino alla vittoria e al ritorno degli abitanti del nord nelle case in sicurezza». Stessi concetti che ribadisce in serata Netanyahu atterrando negli Usa. «La guerra a Hezbollah continuerà fin quando non saranno conseguiti tutti gli obiettivi, compreso il ritorno dei cittadini israeliani nel nord». Ancora una volta, però, emerge una incomprensione, o addirittura quella che secondo gli americani potrebbe essere una mancata parola Netanyahu. Karine Jean-Pierre, portavoce della Casa Bianca Karine, conferma infatti che l’appello-proposta internazionale di cessate il fuoco sulla linea blu libanese era stata “effettivamente coordinata con la parte israeliana” e i colloqui starebbero continuando a margine dell’Assemblea generale delle Nazioni Unite. Un déjà vu degli annunci ottimistici della presidenza Usa di tregue raggiunte e poi smentite per Gaza. Joe Biden rischia, in questo modo, di ritrovarsi alla fine della presidenza (e alla scelta elettorale di novembre Harris o Trump) con tre guerre aperte: Ucraina, Gaza e Libano. In Israele, la politica e gli stessi militari si compattano, salvo distinguo del leader dell’opposizione Lapid che propone una settimana di tregua, circa la necessità di affondare il colpo contro Hezbollah adesso che la situazione è favorevole, «il nemico è in ginocchio e non devi permettergli di rialzarsi», per dirla col ministro d’estrema destra Ben Gvir. IL DIETROFRONT Secondo il quotidiano liberal Haaretz, quella di Bibi Netanyahu sarebbe stata l’ennesima «marcia indietro» rispetto alle aperture promesse a Biden sulla tregua dei 21 giorni, «per ragioni interne», per la minaccia esplicita di Ben Gvir e degli altri partiti di destra di uscire dal governo se accettata la proposta di fermarsi. E non solo. Anche se lo stesso capo del Pentagono, Lloyd Austin, sostiene da Londra che la guerra totale potrebbe essere «devastante per entrambe le parti», fanno testo le parole ai soldati del capo di stato maggiore israeliano Herzi Halevi dopo un’esercitazione della 7a Brigata corazzata: «Potete sentire gli aerei in volo, stiamo attaccando tutto il giorno. Sia per preparare l’area alla possibilità di un vostro ingresso in Libano, sia per continuare a colpire Hezbollah». Mobilitate due brigate di riservisti, mentre il bollettino di guerra parla di morti in tutto Libano e nel solo villaggio di Younine, vicino Baalbek, di 23 lavoratori siriani sotto le macerie di un palazzo centrato dagli israeliani. © RIPRODUZIONE RISERVATA",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "War, Conflict and Unrest",
        "Politics",
        "Social Issue"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-09-27T03:05:46.251+03:00",
    "updated": "2024-09-27T03:05:46.251+03:00"
}