{
    "thread": {
        "uuid": "1c6e279f248183f60da8dbdb9ca4e5548f20e98c",
        "url": "https://www.ilmessaggero.it/mondo/ucraina_si_ai_razzi_a_lungo_raggio_ma_agli_usa_non_piace_il_piano_di_pace_di_kiev-8378536.html",
        "site_full": "www.ilmessaggero.it",
        "site": "ilmessaggero.it",
        "site_section": "https://www.ilmessaggero.it/economia/schede",
        "site_categories": [
            "travel",
            "italy",
            "top_news_it"
        ],
        "section_title": "SCHEDE - Il Messaggero",
        "title": "Ucraina sì ai razzi a lungo raggio. Ma agli Usa non piace il piano di pace di Kiev",
        "title_full": "Ucraina sì ai razzi a lungo raggio. Ma agli Usa non piace il piano di pace di Kiev",
        "published": "2024-09-27T02:50:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/85/36/8378536_OBJ54797818_19428.jpg",
        "performance_score": 0,
        "domain_rank": 6201,
        "domain_rank_updated": "2024-09-24T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "1c6e279f248183f60da8dbdb9ca4e5548f20e98c",
    "url": "https://www.ilmessaggero.it/mondo/ucraina_si_ai_razzi_a_lungo_raggio_ma_agli_usa_non_piace_il_piano_di_pace_di_kiev-8378536.html",
    "ord_in_thread": 0,
    "parent_url": null,
    "author": "Anna Guaita, Donatella Mulvoni",
    "published": "2024-09-27T02:50:00.000+03:00",
    "title": "Ucraina sì ai razzi a lungo raggio. Ma agli Usa non piace il piano di pace di Kiev",
    "text": "Dopo aver invitato la comunità internazionale a sostenere l’Ucraina dal palco dell’assemblea generale dell’Onu, Joe Biden ha confermato ieri a Volodymyr Zelensky un nuovo pacchetto di aiuti da 5,5 miliardi di dollari per rafforzare la difesa di Kiev. Sono inclusi droni, sistemi di difesa Patriot e munizioni a lungo raggio, con l'obiettivo di aiutare le forze ucraine a mantenere la propria posizione contro i russi. Tuttavia, fra i due presidenti è tornata una diffidenza simile a quella che precedette l’invasione russa, quando Zelensky si ostinava a non credere agli ammonimenti di Biden che lo informava delle preparazioni belliche di Putin. I DUBBI SUL PIANO Adesso sembra che le parti si siano invertite: nell’incontro con i senatori prima dell’appuntamento con Biden alla Casa Bianca, Zelensky si è lamentato delle lentezze con cui arrivano gli aiuti militari, e non ha nascosto la sua frustrazione davanti al divieto di Biden di usare i missili a lungo raggio dentro il territorio russo. Dal canto suo Biden, pur accogliendo Zelensky con il rispetto di sempre, ha espresso scetticismo sul cosiddetto «Piano per la vittoria». Anzi il presidente aveva già fatto trapelare in anticipo la delusione davanti alle richieste di Zelensky, confidando ai suoi collaboratori che aveva sperato di sentire «qualcosa di concreto» da attuare nei restanti quattro mesi del suo mandato. Il piano contiene una serie di richiesta mirate a rafforzare la posizione dell’Ucraina, perché Zelensky è convinto che solo quando il suo Paese sarà «forte, molto forte», la Russia accetterà di sedersi al tavolo dei negoziati. Ma alcune delle richieste sono chiaramente non nelle possibilità di Biden. Ad esempio accelerare l’adesione dell’Ucraina all’Unione Europea e alla Nato. Altre non sono nelle sue corde: come concedere il diritto di attaccare nel cuore della Russia. Il timore è quello di scatenare una guerra ben più vasta. Nonostante il reciproco disappunto, i due presidenti hanno mostrato una faccia di amicizia e collaborazione. E in un breve incontro con i giornalisti, Biden ha ribadito la volontà di aiutare l’Ucraina «perché abbia la capacità di difendersi da futuri attacchi della Russia». Biden ha allo stesso tempo sollecitato il collega affinché continui «riforme contro la corruzione e il rafforzamento della democrazia». Zelensky a sua volta si è detto «grato al presidente Joe Biden, al Congresso e al popolo americano per il nuovo pacchetto di assistenza». GLI AIUTI Si tratta in totale di quasi otto miliardi di dollari. Un intervento importante, uno dei più grandi da quando è iniziata l’invasione russa, con cui Biden spera che – ha ribadito - «si possa sostenere Kiev per vari mesi», cioè anche nell’ipotesi che alla Casa Bianca arrivi Donald Trump. Gli Stati Uniti si sono impegnati a fornire a Zelensky bombe di precisione (Joint Standoff Weapon) che hanno una gittata di oltre cento chilometri, utilizzate dai caccia F16. Per garantire la difesa aerea, arriveranno poi missili e una nuova batteria Patriot. «È un aumento dell’assistenza per rafforzare la sicurezza dell’Ucraina e aiutarla a vincere questa guerra», ha scritto Biden in un comunicato, in cui però brillava per la sua assenza il permesso all’uso di missili americani di lungo raggio verso la Russia. GLI INCONTRI Di come difendere Kiev si tornerà a parlare tra qualche settimana in Europa. Biden infatti verrà nel vecchio continente il prossimo 10 ottobre e in quell’occasione ha fatto sapere di aver convocato un meeting di alto livello in Germania con 50 Paesi alleati «per coordinare gli sforzi degli Stati che sostengono la difesa ucraina contro l’aggressione russa». La visita di Zelensky negli Usa ha incluso anche un incontro con Kamala Harris, ma non un incontro con Donald Trump e neanche con lo speaker della Camera. Il presidente ucraino non gode più dell’ammirazione incondizionata che riscosse due anni fa, e il partito repubblicano in gran parte segue le direttive di Trump, che ha espresso opinioni offensive nei suoi confronti e ha sostenuto che se sarà lui presidente risolverà la guerra in quattro e quattr’otto. A irritare ancor più i repubblicani, Zelensky è andato lunedì in una fabbrica della Pennsylvania dove si producono le munizioni destinate al suo esercito. Lo speaker della Camera, Johnson, e altri colleghi si sono detti indignati perché con Zelensky c’erano solo esponenti politici democratici, proprio nel mezzo della campagna elettorale. Johnson lo ha accusato di immischiarsi nelle politiche interne americane e ha chiesto la rimozione dell’ambasciatrice ucraina negli Stati Uniti Oksana Markarova, per aver pianificato la visita. © RIPRODUZIONE RISERVATA",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "War, Conflict and Unrest",
        "Politics"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-09-27T03:25:02.337+03:00",
    "updated": "2024-10-07T13:17:58.307+03:00"
}