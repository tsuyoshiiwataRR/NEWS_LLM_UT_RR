{
    "thread": {
        "uuid": "87e3931083a35cf57dbac5abaa37853d9b38f710",
        "url": "https://www.apuntmedia.es/noticies/mon/mahmud-abbas-bogeria-continuar-mon-sencer-responsable_1_1733572.html",
        "site_full": "www.apuntmedia.es",
        "site": "apuntmedia.es",
        "site_section": "https://apuntmedia.es/rss",
        "site_categories": [
            "hobbies_and_interests",
            "radio"
        ],
        "section_title": "",
        "title": "Mahmud Abbas: \"Esta bogeria no pot continuar. El món sencer és responsable\" - À Punt",
        "title_full": "Mahmud Abbas: \"Esta bogeria no pot continuar. El món sencer és responsable\" - À Punt",
        "published": "2024-09-26T19:58:00.000+03:00",
        "replies_count": 0,
        "participants_count": 1,
        "site_type": "news",
        "country": "ES",
        "main_image": "https://static.apuntmedia.es/clip/e1cf77eb-ee26-4b42-8394-a2759e64fe62_facebook-aspect-ratio_default_0.jpg",
        "performance_score": 0,
        "domain_rank": 96556,
        "domain_rank_updated": "2024-09-24T00:00:00.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "87e3931083a35cf57dbac5abaa37853d9b38f710",
    "url": "https://www.apuntmedia.es/noticies/mon/mahmud-abbas-bogeria-continuar-mon-sencer-responsable_1_1733572.html",
    "ord_in_thread": 0,
    "parent_url": null,
    "author": "À Punt NTC",
    "published": "2024-09-26T19:58:00.000+03:00",
    "title": "Mahmud Abbas: \"Esta bogeria no pot continuar. El món sencer és responsable\" - À Punt",
    "text": "Mahmud Abbas: \"Esta bogeria no pot continuar. El món sencer és responsable\" Netanyahu insisteix a Nova York que Israel atacarà Hezbol·là \"fins a aconseguir els objectius\" El president de l'Autoritat Nacional Palestina, Mahmud Abbas, ha afirmat este dijous que “el món sencer és responsable del que li està passant” al poble palestí a Gaza i Cisjordània, i ha exigit el cessament de la venda d'armes a Israel. “Detinguen el genocidi. Deixen de vendre armes a Israel. Esta bogeria no pot continuar”, ha exhortat Abbas davant[ l'Assemblea General de l'ONU](https://www.apuntmedia.es/noticies/mon/conflicte-gaza-liban-centraran-setmana-alt-nivell-onu_1_1732818.html), quan es compleix quasi un any de la guerra a Gaza, que ha causat ja més de 41.000 morts, gran part d'ells civils. Abbas, a qui s’ha rebut amb una llarga salva d'aplaudiments en entrar a la sala —fet poc freqüent— ha aprofitat el discurs per a criticar els Estats Units, “la major democràcia del món”, per haver vetat en tres ocasions resolucions del Consell de Seguretat de l'ONU que demanaven un alto el foc a Gaza i haver proveït a Israel “d'armes mortíferes que han matat a milers de civils”. Una crítica que també és infreqüent per la seua contundència cap al govern de Washington, principal aliat d'Israel en el món. Així mateix, Abbas ha anunciat, que demanarà a l'Assemblea General que actue per a expulsar Israel de les Nacions Unides, amb l'argument que des de 1949 incompleix les resolucions de la matexia ONU. D'altra banda, ha presentat un pla de dotze punts per a la postguerra a Gaza, que inclou la petició de “protecció internacional per als palestins”, la celebració d'eleccions pròximament (sense donar una data) i l'extensió de l'Autoritat Palestina als dos territoris: Cisjordània i també Gaza que està governada per Hamàs des de 2007. També ha demanat una conferència internacional afavorida per l'ONU per a implementar la solució dels dos Estats, israelià i palestí. Al final del seu discurs, dos palestins que es trobaven entre el públic han començat a cridar Free Palestine (Palestina lliure) i From the river to the sea (Del riu fins a la mar). Israel atacarà Hezbol·là fins aconseguir “tots els objectius” Per la seua banda, el primer ministre israelià, Benjamín Netanyahu, ha promés este dijous en arribar a Nova York, per a participar demà en l'assemblea, que el seu país “continuarà colpejant Hezbol·là amb tot el seu poder” i no pararà “fins a aconseguir tots els nostres objectius”, ha dit en declaracions als periodistes en la pista de l'aeroport. Amb eixes paraules, Netanyahu tira per terra les esperances sorgides este dimecres d'una treva de 21 dies, una iniciativa que promouen els Estats Units i França i que va recollir el suport d'almenys deu països. “La nostra política és clara i que ningú se senta enganyat”, ha insistit Netanyahu, que ha definit el seu objectiu principal: el retorn dels residents del nord d'Israel a les seues llars, en referència als 67.000 desplaçats pels combats. Pel que fa al discurs que farà este divendres en l’assemblea, ha dit que es presentarà en el recinte amb famílies d'ostatges que estan en mans d'Hamàs, per a demostrar que “no els hem oblidat ni un minut”.",
    "highlightText": "",
    "highlightTitle": "",
    "highlightThreadTitle": "",
    "language": "catalan",
    "sentiment": "negative",
    "categories": [
        "Politics",
        "Social Issue",
        "War, Conflict and Unrest"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-09-27T00:46:53.196+03:00",
    "updated": "2024-09-27T00:46:53.196+03:00"
}