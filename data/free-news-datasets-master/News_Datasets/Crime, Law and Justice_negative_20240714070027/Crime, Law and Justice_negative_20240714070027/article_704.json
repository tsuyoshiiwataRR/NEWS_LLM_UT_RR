{
    "thread": {
        "uuid": "1015c986e91ff53531d0ff37d52e5d7a1b568cf0",
        "url": "https://www.ilmattino.it/napoli/area_metropolitana/pomigliano_d_arco_ladri_rubano_tablet_e_computer_istituto_falcone_pacino_cirino_ultime_notizie-8179672.html",
        "site_full": "www.ilmattino.it",
        "site": "ilmattino.it",
        "site_section": "https://www.ilmattino.it",
        "site_categories": [
            "power_and_motorcycles",
            "sports",
            "top_news"
        ],
        "section_title": "Il Mattino ",
        "title": "Pomigliano d'arco, ladri rubano computer e tablet all’istituto Falcone-Paciano-Cirino",
        "title_full": "Pomigliano d'arco, ladri rubano computer e tablet all’istituto Falcone-Paciano-Cirino",
        "published": "2024-06-13T03:00:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/96/72/8179672_538_eecebfd45498e3d2f00a884acb00f04f.jpg",
        "performance_score": 0,
        "domain_rank": 14640,
        "domain_rank_updated": "2024-06-11T13:07:50.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "1015c986e91ff53531d0ff37d52e5d7a1b568cf0",
    "url": "https://www.ilmattino.it/napoli/area_metropolitana/pomigliano_d_arco_ladri_rubano_tablet_e_computer_istituto_falcone_pacino_cirino_ultime_notizie-8179672.html",
    "ord_in_thread": 0,
    "parent_url": null,
    "author": "Pino Neri",
    "published": "2024-06-13T03:00:00.000+03:00",
    "title": "Pomigliano d'arco, ladri rubano computer e tablet all’istituto Falcone-Paciano-Cirino",
    "text": "Un circolo didattico preso di mira ripetutamente dai ladri e alla fine messo in ginocchio. È quanto purtroppo sta accadendo nel quinto circolo didattico Falcone-Paciano-Cirino di Pomigliano, divenuto nelle ultime settimane meta preferita dai ladri di computer e altre attrezzature elettroniche. L'allarme su questa situazione incresciosa è stato lanciato per l'ennesima volta dal consigliere comunale d'opposizione Marco Iasevoli, della compagine PER, e ha suscitato sdegno e scoramento nella popolazione locale. Questo perché i criminali dopo aver messo a segno un furto giovedì scorso si sono poi ripresentati nella scuola praticamente subito dopo, il martedì successivo, per sottrarre i pochi computer sopravvissuti al raid precedente. I ladri si sono dunque di nuovo affacciati nei locali della scuola elementare del rione Paciano, dopo che per ben due volte nelle ultime settimane avevano rubato tutti i computer giunti grazie ai fondi del Pnrr. Ad aprile erano stati rubati anche i computer a disposizione dell'altro plesso dello stesso circolo didattico, il Cirino, ubicato nei pressi del rione della ricostruzione, il parco Partenope. Nel terzo e ultimo furto, quello perpetrato ai danni del plesso Paciano, hanno rubato anche i computer fissi che erano stati risparmiati nelle azioni precedenti, dopo aver depredato un centinaio di tablet e pc portatili nei giorni scorsi. Intanto l'altro ieri mattina il Comune è finalmente corso ai ripari: alcuni operai stanno installando un sistema di allarme nel plesso Paciano. Sistemi di allarme che la preside Valeria Vaccaro invocava da mesi a causa dei continui assalti subiti dal circolo didattico che dirige. Il quinto circolo si trova infatti in una zona di periferia particolarmente difficile. Si sospetta che i furti che hanno privato la scuola di tutti i computer e tablet acquistati grazie ai fondi del Pnrr siano stati favoriti da una o più talpe che risiedono nella zona. La preside Il quinto circolo didattico ha pure subito proprio di recente atti di vandalismo. Qualche settimana fa il plesso Falcone è stato danneggiato dai teppisti. Ad ogni modo la preside Vaccaro non si arrende. Anche se le scuole sono chiuse per la pausa estiva la dirigente scolastica si è rimessa al lavoro per ridare vita alla scuola digitale azzerata dai ladri. «Purtroppo le scuole finiscono sui giornali soprattutto quando succedono brutte vicende - commenta la preside - io però voglio assicurare a tutti che questo circolo didattico è all'avanguardia. Qui abbiamo completato decine di progetti per l'accrescimento dei nostri alunni. Proprio di recente abbiamo istituito premi e borse di studio che sono stati assegnati a tanti nostri alunni e ragazzi di tutte le classi sociali che si sono rivelati particolarmente meritevoli».",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Human Interest",
        "Social Issue",
        "Crime, Law and Justice"
    ],
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-06-14T00:51:43.147+03:00",
    "updated": "2024-06-14T00:51:43.147+03:00"
}