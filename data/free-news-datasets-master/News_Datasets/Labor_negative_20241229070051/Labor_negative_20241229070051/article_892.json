{
    "thread": {
        "uuid": "8978656d74812a70a45d0a665c5f45e3940052c0",
        "url": "https://www.laleggepertutti.it/712041_il-datore-puo-costringere-il-dipendente-a-non-fare-nulla",
        "site_full": "www.laleggepertutti.it",
        "site": "laleggepertutti.it",
        "site_section": "https://www.laleggepertutti.it",
        "site_categories": [
            "media",
            "top_news_it",
            "top_news"
        ],
        "section_title": "La Legge per Tutti - Informazione e consulenza legale",
        "title": "Il datore può costringere il dipendente a non fare nulla?",
        "title_full": "Il datore può costringere il dipendente a non fare nulla?",
        "published": "2024-11-30T16:30:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "",
        "performance_score": 0,
        "domain_rank": 37983,
        "domain_rank_updated": "2024-11-25T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "8978656d74812a70a45d0a665c5f45e3940052c0",
    "url": "https://www.laleggepertutti.it/712041_il-datore-puo-costringere-il-dipendente-a-non-fare-nulla",
    "ord_in_thread": 0,
    "parent_url": null,
    "author": "Mariano Acquaviva",
    "published": "2024-11-30T16:30:00.000+02:00",
    "title": "Il datore può costringere il dipendente a non fare nulla?",
    "text": "Il datore di lavoro che costringe a un’inattività forzata il proprio dipendente può essere condannato per mobbing? Svuotamento delle mansioni: c’è risarcimento?\nOgni dipendente svolge per il proprio datore le mansioni stabilite all’interno del contratto di assunzione e adempie ad ogni altro compito funzionale ad esse, avendo cura di rispettare gli obblighi stabiliti nel codice di condotta aziendale. Il lavoratore che viene meno a tali doveri può essere licenziato, con o senza preavviso, a seconda della gravità della propria condotta. Con il presente articolo esamineremo l’ipotesi opposta: il datore può costringere il dipendente a non fare nulla?\nIn buona sostanza, si tratta di capire se un datore di lavoro può obbligare all’inattività il proprio dipendente. Tale scelta, sebbene controproducente per la propria azienda, è solitamente posta in essere a scopo ritorsivo, cioè per punire il lavoratore. Di fronte a tale circostanza, cosa può fare il dipendente? Non gli resta che accettare la decisione oppure può dimettersi per giusta causa?\nIn effetti, se da un lato il lavoratore costretto all’inattività, pur non facendo nulla, continua a percepire lo stipendio, dall’altro lato non acquisisce alcuna competenza, con grave pregiudizio per la sua professionalità. Il datore può costringere il dipendente a non fare nulla? Approfondiamo l’argomento.\nIl datore può costringere all’inattività il proprio dipendente? Il dipendente ha diritto ad essere adibito alle proprie mansioni.\nIl datore non può costringere all’inattività forzata il proprio dipendente : svolgere le mansioni previste dal contratto, infatti, non è solo un dovere ma anche un diritto del lavoratore, il quale quindi non può essere costretto a stare con le mani in mano.\nPur trattandosi di una scelta contraria all’interesse aziendale, lo svuotamento delle mansioni non è un fenomeno così raro e viene attuato solitamente tramite:\nla marginalizzazione del lavoratore all’interno dell’organizzazione aziendale; l’esclusione da riunioni , gruppi di lavoro, comunicazioni via e-mail o telefonate; il trasferimento del dipendente in un ufficio isolato ; la mancata assegnazione di compiti . A prima vista, potrebbe sembrare un vantaggio ricevere lo stipendio senza dover svolgere alcuna attività.\nTuttavia, questa strategia ha un obiettivo ben preciso: isolare e spingere il lavoratore a lasciare volontariamente il posto di lavoro.\nIl diritto di svolgere le proprie mansioni non è solo un interesse per il datore di lavoro, che remunera il dipendente per questo, ma rappresenta anche un diritto fondamentale del lavoratore .\nLa professionalità di quest’ultimo costituisce un valore giuridico che necessita di protezione.\nPer non parlare, poi, delle ripercussioni che l’isolamento e l’inattività forzata hanno sul benessere psicofisico del dipendente.\nInattività forzata: cosa può fare il dipendente? Il dipendente costretto dal datore a non fare nulla può rassegnare le dimissioni per giusta causa : egli può quindi licenziarsi su due piedi e, al contempo, conservare il diritto alla disoccupazione (Naspi).\nIl datore che obbliga il dipendente all’inattività commette infatti un illecito equiparabile al mobbing , che legittima quindi il dipendente a dimettersi senza preavviso.\nSecondo la giurisprudenza (Cass., 9 maggio 2018, n. 11169), il lavoratore costretto a non fare nulla può chiedere il risarcimento per lesione della propria dignità professionale : la condotta illecita del datore è infatti idonea a produrre un danno di tipo patrimoniale , che può essere liquidato dal giudice (in assenza di una prova esatta) anche in via equitativa.\nIl danno causato dall’ inattività forzata deve essere parametrato:\nalla quantità ed alla qualità della esperienza lavorativa precedente del dipendente; alla tipologia di professionalità lesa ; alla durata dell’ inattività forzata ; all’esito finale della condotta datoriale ; alle altre peculiarità del caso concreto. Ovviamente, qualora all’inattività forzata seguisse anche il licenziamento , il provvedimento potrebbe essere legittimamente impugnato davanti al giudice dimostrando che il dipendente non ha potuto svolgere le mansioni per cui era stato assunto per una scelta precisa del datore.\nPer ulteriori approfondimenti si legga l’articolo dal titolo Non far lavorare un dipendente è illegale?",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Labor",
        "Social Issue"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-12-01T02:14:20.276+02:00",
    "updated": "2024-12-01T02:14:20.276+02:00"
}