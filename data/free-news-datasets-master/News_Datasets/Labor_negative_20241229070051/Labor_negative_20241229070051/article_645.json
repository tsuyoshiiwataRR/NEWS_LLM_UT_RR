{
    "thread": {
        "uuid": "0fe495b4d5e685a298720e77326b21f413e5451a",
        "url": "https://www.open.online/2024/11/29/congedi-climatici-spagna-allerte-meteo",
        "site_full": "www.open.online",
        "site": "open.online",
        "site_section": "https://www.zazoom.it/2024-11-18/fondazione-cecchettin-mule-contro-violenza-genere-nuovo-approccio-3/15819544",
        "site_categories": [],
        "section_title": "Ultima Ora - Ultime Notizie Zazoom Social News",
        "title": "Niente lavoro quando c'è allerta meteo: dopo le alluvioni di Valencia, la Spagna introduce i «congedi climatici» - Open",
        "title_full": "Niente lavoro quando c'è allerta meteo: dopo le alluvioni di Valencia, la Spagna introduce i «congedi climatici» - Open",
        "published": "2024-11-29T02:00:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://static.open.online/wp-content/uploads/2024/11/spagna-congedo-climatico-alluvioni-valencia.jpeg",
        "performance_score": 0,
        "domain_rank": 25744,
        "domain_rank_updated": "2024-11-25T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "0fe495b4d5e685a298720e77326b21f413e5451a",
    "url": "https://www.open.online/2024/11/29/congedi-climatici-spagna-allerte-meteo",
    "ord_in_thread": 0,
    "parent_url": null,
    "author": "Gianluca Brambilla",
    "published": "2024-11-29T02:00:00.000+02:00",
    "title": "Niente lavoro quando c'è allerta meteo: dopo le alluvioni di Valencia, la Spagna introduce i «congedi climatici» - Open",
    "text": "SOSTENIBILITÀ Alluvioni Cambiamento climatico Lavoro e impresa Maltempo Nubifragi Spagna Niente lavoro quando c’è allerta meteo: dopo le alluvioni di Valencia, la Spagna introduce i «congedi climatici» 29 Novembre 2024 - 23:25 Gianluca Brambilla embed Le nuove regole prendono spunto dal Canada, che nel 2021 è diventato il primo paese al mondo a introdurre norme a tutela dei lavoratori durante le emergenze meteo\nIl governo spagnolo ha approvato una legge che garantisce ai lavoratori un permesso retribuito fino a quattro giorni in caso di emergenza meteo . Il provvedimento, pubblicato oggi in Gazzetta Ufficiale, dovrà essere ratificato dal Parlamento nei prossimi trenta giorni. La decisione di rimettere mano allo Statuto dei Lavoratori è maturata all’indomani delle devastanti alluvioni di Valencia , che hanno provocato oltre 200 morti e danni economici per svariati miliardi di euro. In seguito ai violenti nubifragi di inizio novembre, diverse aziende della Comunità Valenciana avevano chiesto ai propri dipendenti di recarsi al lavoro , ignorando l’allerta rossa diffusa dall’Agenzia meteorologica nazionale. Questo comportamento è stato oggetto di diverse critiche, con le imprese che si sono difese puntando il dito contro le autorità locali, ree – a loro avviso – di non aver comunicato il pericolo in modo abbastanza chiaro.\nCome funzionano i «congedi climatici» Le nuove regole approvate dal governo di Pedro Sánchez si basano sulle allerte meteo delle autorità di protezione civile. D’ora in poi, quando viene dichiarata un’emergenza, i lavoratori avranno diritto a rimanere a casa . La prima soluzione, per chi può, è il lavoro da remoto. Il congedo climatico retribuito scatta invece in due situazioni: quando gli eventi meteorologici compromettono alcuni servizi essenziali per lavorare da casa (per esempio l’elettricità e la connessione a internet) oppure quando il lavoro non può essere svolto a distanza. In questi due casi, i lavoratori hanno diritto a un massimo di quattro giorni di permesso , senza alcuna decurtazione dello stipendio. In caso si dovessero verificare emergenze lunghe più di quattro giorni, si prevede la possibilità di lavorare con un orario ridotto.\nLa ministra del Lavoro spagnola, Yolanda Dìaz (EPA/Jerome Favre) L’esempio del Canada Lo Statuto dei Lavoratori in Spagna prevedeva già il diritto a un permesso retribuito in caso di emergenze, ma il governo ha ritenuto necessario esplicitare meglio le regole per adattarle ai fenomeni estremi resi sempre più frequenti dai cambiamenti climatici. La Spagna ha preso spunto in realtà dal Canada , che nel 2021 è diventato il primo paese al mondo a introdurre nuove norme a tutela dei lavoratori durante le emergenze meteo.\nCosa cambia per le imprese Oltre a istituire i congedi climatici, la nuova legge spagnola introduce nuovi obblighi per le aziende in materia di sicurezza . Tutte le imprese avranno infatti dodici mesi di tempo per dotarsi di piani di prevenzione specifici per disastri meteorologici. «I rischi climatici non sono gli stessi per un lavoratore di un’impresa edile o che lavora all’aperto rispetto a un lavoratore che, per esempio, lavora in un’infermeria o in una biblioteca», ha spiegato Yolanda Díaz, ministra spagnola del Lavoro. «A chi nega il cambiamento climatico», ha aggiunto Díaz, «rispondiamo con più diritti e protezione per le persone».\nCome funziona in Italia? Nell’ordinamento italiano non esiste una disciplina specifica sulla gestione delle assenze per motivi meteorologici. Per chi lavora nel settore privato, bisogna fare riferimento a quanto previsto dai contratti collettivi di categoria . Mentre nel settore pubblico può capitare che alle allerte meteo seguano ordinanze di chiusura degli uffici della Pa. Qualora un lavoratore non riuscisse a recarsi al lavoro per fatti indipendenti dalla sua volontà, è tenuto a informare tempestivamente l’azienda, così da non incorrere in provvedimenti disciplinari. Ci sono però delle eccezioni. Nel 2023, per esempio, la Cassazione ha riconosciuto ai lavoratori il diritto di astenersi dal lavoro – senza perdere lo stipendio – in caso di forti ondate di calore e temperature proibitive .\nIn copertina: Una donna cammina con il figlio per le strade di Massanassa, in provincia di Valencia, dopo le alluvioni, 19 novembre 2024 (EPA/Ana Escobar)\nArticoli di SOSTENIBILITÀ più letti 1. Il governo Meloni si spacca sul ritorno del nucleare in Italia? Rampelli (FdI): «Noi da sempre contrari, Meloni vuole solo la fusione» 2. Chi c’è dietro il manifesto di «scienziati e professionisti» che nega l’emergenza climatica 3. Ultima generazione blocca la 21 Half Marathon di Milano: «Firmate per un fondo che aiuti le persone nella crisi climatica» – Il video 4. Deforestazione, gli Stati membri bocciano le modifiche al regolamento Ue approvate con i voti delle destre 5. Cop29, accordo fatto: i Paesi ricchi verseranno 300 miliardi l’anno per la transizione climatica leggi anche SOSTENIBILITÀ Cop29, accordo fatto: i Paesi ricchi verseranno 300 miliardi l’anno per la transizione climatica Di Antonio Di Noto SOSTENIBILITÀ «L’unica sicurezza è questo clima di m**da»: gli attivisti di Extinction Rebellion scaricano un cumulo di letame davanti al Viminale – Il video Di Bruno Gaetani SOSTENIBILITÀ Cop29, la prima bozza dell’accordo sulla finanza climatica: le posizioni su cifre e criteri restano lontane Di Gianluca Brambilla ESTERI Alluvioni di Valencia, l’ultimatum del Ppe a Teresa Ribera: «Se sotto inchiesta, dovrà dimettersi da commissaria Ue» Di Gianluca Brambilla",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Environment",
        "Disaster and Accident",
        "Labor"
    ],
    "ai_allow": true,
    "canonical": false,
    "webz_reporter": false,
    "external_links": [
        "https://www.linkedin.com/shareArticle?mini=true&url=https://www.open.online/2024/11/29/congedi-climatici-spagna-allerte-meteo/0&title=Niente",
        "https://twitter.com/share?url=https://www.open.online/2024/11/29/congedi-climatici-spagna-allerte-meteo/0&text=Niente",
        "https://www.facebook.com/sharer/sharer.php?u=https://www.open.online/2024/11/29/congedi-climatici-spagna-allerte-meteo/0",
        "https://telegram.me/share/url?url=https://www.open.online/2024/11/29/congedi-climatici-spagna-allerte-meteo/0&text=Niente",
        "https://instagram.com/yourusername",
        "https://www.paypal.com/donate/?hosted_button_id=RWHM767QL86ZU",
        "https://linkedin.com/shareArticle?mini=true&url=https://open.online/2024/11/29/congedi-climatici-spagna-allerte-meteo/0&title=Niente",
        "https://facebook.com/sharer/sharer.php?u=https://open.online/2024/11/29/congedi-climatici-spagna-allerte-meteo/0",
        "https://telegram.me/share/url",
        "https://www.instagram.com/yourusername",
        "https://www.facebook.com/sharer/sharer.php",
        "https://www.linkedin.com/shareArticle",
        "https://www.paypal.com/donate/",
        "https://telegram.me/share/url?url=https://open.online/2024/11/29/congedi-climatici-spagna-allerte-meteo/0&text=Niente",
        "https://twitter.com/share?url=https://open.online/2024/11/29/congedi-climatici-spagna-allerte-meteo/0&text=Niente",
        "https://paypal.com/donate/?hosted_button_id=RWHM767QL86ZU",
        "https://twitter.com/share"
    ],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-30T01:02:12.587+02:00",
    "updated": "2024-11-30T01:02:12.587+02:00"
}