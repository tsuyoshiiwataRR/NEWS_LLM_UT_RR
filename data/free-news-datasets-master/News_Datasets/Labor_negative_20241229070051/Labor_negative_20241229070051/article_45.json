{
    "thread": {
        "uuid": "f8de06dbfabb28a9aebcc8076ca76370113a3c22",
        "url": "https://ilmanifesto.it/roma-i-ricercatori-precari-occupano-il-cnr",
        "site_full": "ilmanifesto.it",
        "site": "ilmanifesto.it",
        "site_section": "https://cms.ilmanifesto.it/feed",
        "site_categories": [
            "politics",
            "law_government_and_politics"
        ],
        "section_title": "il manifesto",
        "title": "Roma, i ricercatori precari occupano il Cnr",
        "title_full": "Roma, i ricercatori precari occupano il Cnr",
        "published": "2024-11-29T00:01:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://static.ilmanifesto.it/2024/11/29desk1-sotto-sinistra-protesta-dei-ricercatori-ansa.jpg",
        "performance_score": 0,
        "domain_rank": 18545,
        "domain_rank_updated": "2024-11-25T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "f8de06dbfabb28a9aebcc8076ca76370113a3c22",
    "url": "https://ilmanifesto.it/roma-i-ricercatori-precari-occupano-il-cnr",
    "ord_in_thread": 0,
    "parent_url": null,
    "author": "adriana pollice",
    "published": "2024-11-29T00:01:00.000+02:00",
    "title": "Roma, i ricercatori precari occupano il Cnr",
    "text": "[Lavoro](/sezioni/lavoro)\nRoma, i ricercatori precari occupano il Cnr\nLa protesta Potrebbero essere assorbiti attraverso la legge Madia ma il governo non ha stanziato i fondi necessari. La presidente Carrozza ha annunciato 90 assunzioni ma su una platea molto più ampia di circa 4mila persone\nLa protesta Potrebbero essere assorbiti attraverso la legge Madia ma il governo non ha stanziato i fondi necessari. La presidente Carrozza ha annunciato 90 assunzioni ma su una platea molto più ampia di circa 4mila persone\n[Edizione del 29 novembre 2024](/edizioni/il-manifesto/il-manifesto-del-29-11-2024)\nDa ieri la sede romana del Consiglio nazionale delle Ricerche è occupata da lavoratrici e lavoratori precari del principale ente di ricerca italiano. L’iniziativa è nata dopo l’assemblea che in mattinata ha riunito duecento di loro nell’aula magna del palazzone fascista di piazzale Aldo Moro. «Molti sono arrivati da fuori Roma» racconta Antonio Sanguinetti, ricercatore a tempo determinato e uno dei portavoce più attivi della protesta organizzata dai Precari Uniti. «C’è chi è venuto a Roma dalla Sardegna per dormire al Cnr». Al centro della mobilitazione il destino di centinaia di persone – ricercatori, tecnologi, tecnici e amministrativi – che oggi lavorano nei vari progetti di ricerca del Cnr e domani potrebbero essere costretti a portare all’estero o nell’industria privata un bagaglio di competenze di cui evidentemente il governo italiano non sa che fare.\nIl Cnr è uno degli enti che ha maggiormente beneficiato del Pnrr: dai progetti di cui è proponente ha incassato circa 500 milioni di euro, contando quelli di cui è partner il totale potrebbe toccare il miliardo. Ma il Piano che, tra le altre cose, avrebbe dovuto rilanciare la ricerca pubblica invece è stato interpretato dall’ente come una regalia una tantum con cui ingrossare temporaneamente le fila del precariato della conoscenza. Senza assunzioni, molti dei 4mila precari in forze al Cnr dovranno lasciare i laboratori un attimo dopo la fine del Piano, riportando la ricerca scientifica allo stato boccheggiante in cui versava prima della pandemia. Con buona pace di «ripresa e resilienza».\nI precari non sono d’accordo e il diritto del lavoro è dalla loro parte. «La legge Madia permette la stabilizzazione dei lavoratori a tempo determinato con tre anni di esperienza» spiega Sanguinetti. Di precarietà se ne intende visto che lavora all’Istituto per la ricerca sulla popolazione e le politiche sociali, uno degli 88 in cui si svolge l’attività scientifica del Cnr, dove studia l’impatto delle migrazioni sul mercato del lavoro. «Per gli enti pubblici di ricerca – prosegue – la Madia è stata appositamente prorogata fino al 2026». Ovviamente servono i finanziamenti e lo slogan #duespicciperlaricerca scelto per l’assemblea suggerisce che per il governo Meloni la scienza è soprattutto una seccatura per cui non vale la pena sprecare denari. E soprattutto ci vuole la volontà politica dell’ente, che potrebbe attivare la Madia come altri enti fino a prosciugare il bacino dei precari di Stato.\nLa presidente del Cnr Maria Chiara Carrozza (ex ministra nel governo Letta di centro-sinistra) è di tutt’altro avviso. Ieri ha incontrato fugacemente precarie e precari in mobilitazione. Carrozza ha contestato i dati sul precariato presentati dagli occupanti ma la più volte annunciata «ricognizione» sulle dimensioni numeriche del fenomeno, promessa, non è mai stata divulgata. «Carrozza ha parlato di un imminente concorso per assumere 90 persone ma i precari che hanno titolo per la stabilizzazione sono molti di più» racconta Sanguinetti. Anche Elisabetta Piccolotti (Avs), Francesco Verducci (Pd) e Antonio Caso (M5S) hanno voluto incontrare i precari per portare la solidarietà dell’opposizione.\nInsieme ai Precari Uniti, anche Flc-Cgil e Uil sostengono la mobilitazione. «La stabilizzazione dei lavoratori è una rivendicazione centrale dello sciopero di oggi» dice la segretaria nazionale Flc Gianna Fracassi. Dal palco della manifestazione romana interverranno anche i precari del Cnr. Ma in corteo ci sarà solo una delegazione, perché intanto l’occupazione continua.\nABBONAMENTI\nPassa dalla parte del torto.\nSostieni l’informazione libera e senza padroni.\nLeggi senza limiti il manifesto su sito e app in anteprima dalla mezzanotte. E tutti i servizi della membership sono inclusi.\nI consigli di mema\nGli articoli dall'Archivio per approfondire questo argomento",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Labor"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-29T02:24:47.553+02:00",
    "updated": "2024-11-29T02:24:47.553+02:00"
}