{
    "thread": {
        "uuid": "a0d1493cf5413c9656b09f4904141dc4f530efce",
        "url": "https://www.ilmessaggero.it/italia/sciopero_oggi_29_novembre_milano_torino_roma_cortei_diretta_ultime_notizie-8508874.html",
        "site_full": "www.ilmessaggero.it",
        "site": "ilmessaggero.it",
        "site_section": "https://www.ilmessaggero.it/primopiano/cronaca",
        "site_categories": [
            "travel",
            "italy",
            "top_news_it",
            "top_news"
        ],
        "section_title": "ITALIA - Il Messaggero",
        "title": "Sciopero generale oggi 29 novembre, migliaia in piazza da Milano a Napoli. A Torinio fumogeni contro forze del",
        "title_full": "Sciopero generale oggi 29 novembre, migliaia in piazza da Milano a Napoli. A Torinio fumogeni contro forze del",
        "published": "2024-11-29T11:42:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/88/74/8508874_29121334_torino.jpg",
        "performance_score": 0,
        "domain_rank": 6019,
        "domain_rank_updated": "2024-11-25T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "a0d1493cf5413c9656b09f4904141dc4f530efce",
    "url": "https://www.ilmessaggero.it/italia/sciopero_oggi_29_novembre_milano_torino_roma_cortei_diretta_ultime_notizie-8508874.html",
    "ord_in_thread": 0,
    "parent_url": null,
    "author": "Redazione Web",
    "published": "2024-11-29T11:42:00.000+02:00",
    "title": "Sciopero generale oggi 29 novembre, migliaia in piazza da Milano a Napoli. A Torinio fumogeni contro forze del",
    "text": "- Aggiornamenti in evidenza\n-\n[A Torino uova e fumogeni contro le forze dell'ordine](/italia/sciopero_oggi_29_novembre_milano_torino_roma_cortei_diretta_ultime_notizie-8508874.html#update-47394)\nA Roma riaperte 3 stazioni su Metro A\nSono state riaperte le stazioni Repubblica, Re di Roma e Furio Camillo sulla linea A della metropolitana di Roma, precedentemente chiuse in occasione dello sciopero nazionale generale che coinvolge anche il trasporto pubblico.\nCgil-Uil, adesione oltre il 70 per cento e piazze piene in tutta Italia\nAdesione altissima allo sciopero già nei primi turni di lavoro: oltre il 70 per cento delle lavoratrici e dei lavoratori ha incrociato le braccia in tutta Italia in occasione dello sciopero generale proclamato per la giornata di oggi da Cgil e Uil contro la legge di bilancio del governo. Una mobilitazione - si legge in una nota di Cgil e Uil - per aumentare salari e pensioni, finanziare sanita', istruzione e servizi pubblici, investire nelle politiche industriali. Dai primi dati raccolti dalle Confederazioni, si toccano punte del 100 per cento con numerose aziende ferme, come la Heineken di Taranto, la Sammontana di Firenze, la Citterio di Parma, la Lagostina di Novara e la Dana di Reggio Emilia. Si sono astenuti dal lavoro tutti gli addetti somministrati della Beko di Varese.\nAltissima la partecipazione in tutti i settori produttivi e in tutto il Paese: 85 per cento alla Ferrarelle in Valle Camonica, alla Lavazza di Vercelli, alle Acciaierie Beltrame Vicenza, nei punti vendita Coop e IperCoop della Liguria e alla Carrefour di Carugate (MI); 80 per cento alla Siemens di Trento e alla Leonardo di Pomigliano d'Arco; 98 per cento tra i somministrati della Lamborghini di Bologna; 90 per cento all'Ikea di Genova, alla Pirelli di Settimo Torinese e alla Fincantieri di Castellammare di Stabia; 75 per cento a Poltrona Frau di Macerata, alla Italcementi di Brescia e alla Fincantieri di Palermo; 95 per cento alla Isab di Siracusa. Elevata l'adesione anche nel settore della conoscenza, con tante scuole completamente chiuse nelle maggiori citta' italiane. Grandissima partecipazione alle 43 manifestazioni che si stanno svolgendo in tutta la penisola. Piu' di 50 mila al corteo di Bologna, con il segretario generale della Cgil Maurizio Landini. E oltre 30 mila a Napoli, con il segretario generale della Uil Pierpaolo Bombardieri.\nA Torino uova e fumogeni contro le forze dell'ordine\nUova con vernice rossa e fumogeni sono stati lanciati contro le forze dell'ordine schierate davanti alla prefettura di Torino, in piazza Castello, dal lato opposto dove è appena terminato il corteo dei sindacati per lo sciopero generale. A lanciare gli oggetti, tra cui anche torce da segnalazione, sono stati gli studenti dello spezzone pro Palestina, alcune centinaia.\nMigliaia in piazza a Firenze con Cgil e Uil\nÈ partito da piazza Santa Maria Novella prima delle 10 il corteo regionale organizzato da Cgil e Uil Toscana a Firenze per lo sciopero generale di oggi: diverse migliaia di manifestanti stanno sfilando per le vie del centro storico e i lungarni con bandiere, striscioni e cartelli, per arrivare a piazza Poggi dove si terrà il comizio conclusivo con gli interventi dei delegati, della segretaria confederale nazionale Uil Ivana Veronese e il segretario generale della Cgil Toscana Rossano Rossi. «Questo governo non vuole sentire chi dissente da lui, e per questo motivo cerca di impedirci di manifestare, ma la risposta di stamani mi sembra abbastanza chiara», ha affermato Rossi, secondo cui «il paese è in una crisi paurosa, piagato dalla povertà e dalla precarietà in aumento. Avremmo avuto bisogno di una legge di bilancio con interventi per sopperire ai problemi di salario, con una riforma fiscale più giusta, e invece è Robin Hood alla rovescia: si fa pagare le fasce deboli della popolazione, è una Finanziaria classista». Per Paolo Fantappiè, segretario generale della Uil Toscana, «stiamo ascoltando il paese reale che grida che non ce la fa più ad arrivare a fine mese: pensionati, lavoratori dipendenti privati e pubblici, non riescono ad arrivare alla fine del mese. Servono risorse per i salari, per le pensioni, e servono risorse per uno stato sociale efficiente, per una sanità aperta a tutti, una sanità pubblica per tutti i cittadini»\nA Napoli chiuse linea 1 e 6 della metropolitana\nLinea 1 e 6 chiuse, così come la Funicolare centrale. Le Funicolari di Mergellina e Montesanto sono invece regolarmente aperte. Ridotto il servizio di bus e tram. Questa la situazione del trasporto pubblico a Napoli in conseguenza dello sciopero generale proclamato da Cgil e Uil.\nBologna, in migliaia al corteo di Cgil e Uil\nSono diverse migliaia le persone, con bandiere, fischietti, striscioni, che stanno sfilando da Porta Lame verso il centro di Bologna, direzione piazza Maggiore, nella manifestazione di Cgil e Uil per lo sciopero generale.\nMetro in funzione a Roma, chiuse alcune fermate\nMetro al momento in funzione a Roma nel giorno dello sciopero generale scattato alle nove. A quanto risulta dal sito Atac, prosegue il servizio su tutte le linee (A, B/B1 e C) e sulla Termini-Centocelle. Risultano momentaneamente chiuse le stazioni della metro A Spagna, Repubblica, Manzoni, Re di Roma e Furio Camillo, dove i treni passano senza fermarsi.\nLandini: c'è un tentativo serio di una svolta autoritaria\n«Mi sembra chiaro che c'è stato un tentativo esplicito di mettere in discussione questo diritto. Tra l'altro è in discussione in Parlamento un decreto, che viene chiamato decreto sicurezza, e noi chiediamo che sia ritirato, che vuole far diventare un reato lo sciopero, i blocchi stradali, l'occupazione delle fabbriche quando chiudono. È chiaro che siamo di fronte al tentativo serio di una svolta autoritaria che mette in discussione la libertà di esistere e la libertà delle persone». Così il segretario Cgil Maurizio Landini, a margine del corteo per lo sciopero generale a Bologna, ha risposto a una domanda sul diritto di scioperare\nLandini: «Vogliamo rivoltare il Paese come un guanto»\n«Noi vogliamo rivoltare come un guanto questo Paese e per farlo c'è bisogno della partecipazione di tutte le persone. La rivolta sociale, per noi, significa proprio dire che ognuno di noi non deve voltarsi da un'altra parte di fronte alle ingiustizie, anzi, deve passare l'idea che il problema mio è il problema di tutti e che solo mettendoci insieme possiamo cambiare questa situazione. È una giornata di mobilitazione come da tempo non si vedeva. Oggi inizia un percorso di mobilitazione per rivoltare come un guanto questo Paese». Così il leader della Cgil Maurizio Landini a margine della manifestazione per lo sciopero a Bologna.\nStudenti bloccano campus universitario a Torino\n«Contro i tagli e la precarietà blocchiamo l'Università\". Con questo slogan, scritto su uno striscione, questa mattina l'assemblea degli universitari precari ha bloccato, come annunciato nei giorni scorsi, gli ingressi del Campus universitario Einaudi. Il picchetto è la prima azione nella giornata dello sciopero generale a Torino. I manifestanti sono un centinaio. Insieme a precari, ricercatori, bibliotecari e docenti, ci sono gli studenti dei collettivi che ieri sera hanno occupato la sede delle facoltà umanistiche del capoluogo piemontese, a Palazzo Nuovo. La protesta, oltre che contro i «tagli all'Univesità e le riforme del Governo» - rimarcano i manifestanti è «contro la guerra». Per impedire l'accesso al Campus, le entrate sono state bloccate con nastro bianco e rosso\nA Milano chiude la M3, aperte le altre linee della metropolitana\nSecondo quanto riferisce il sito di Atm, a causa dello sciopero generale indetto da Cgil e Uil, dopo le 9 chiude M3 (i treni ancora in viaggio arrivano a destinazione). La linea riapre dopo le 13. M1, M2, M4 e M5 restano aperte. Dopo le 9:30, le linee 12, 19, 24, 27, 60, 61, 65, 84, 85 e 94 potrebbero essere deviate per due manifestazioni in centro\nOggi lo [sciopero](/t/sciopero) generale di 8 ore proclamato da Cgil e Uil contro la manovra. Si fermeranno i lavoratori di tutti i settori, pubblico e privato, ad eccezione delle ferrovie. Salvo i servizi minimi essenziali, a rischio stop per tutto il giorno fabbriche, scuole, sanità, poste, uffici pubblici, giustizia e negozi. Per i trasporti la protesta è stata ridotta a 4 ore. Alla vigilia è scontro Salvini-sindacati sulla precettazione. Il Tar ha respinto uno dei ricorsi ma, per ora, non quello di Cgil-Uil. «Applichiamo la legge e i due sindacati non si sono adeguati», dice il Garante.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Labor",
        "Social Issue",
        "Politics"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-29T13:36:05.867+02:00",
    "updated": "2024-11-29T13:36:05.867+02:00"
}