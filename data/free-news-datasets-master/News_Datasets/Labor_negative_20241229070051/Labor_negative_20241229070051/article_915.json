{
    "thread": {
        "uuid": "650a6137745eaac7102126a0c94f8560654aab8e",
        "url": "https://www.ilmessaggero.it:443/frosinone/indotto_addio_trasnova_licenziati_120_lavoratori-8511504.html",
        "site_full": "www.ilmessaggero.it",
        "site": "ilmessaggero.it",
        "site_section": "https://www.ilmessaggero.it:443",
        "site_categories": [
            "travel",
            "italy",
            "top_news_it",
            "top_news"
        ],
        "section_title": "Il Messaggero",
        "title": "Indotto, addio Trasnova: licenziati 120 lavoratori",
        "title_full": "Indotto, addio Trasnova: licenziati 120 lavoratori",
        "published": "2024-12-01T06:50:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/15/04/8511504_OBJ56198284_14672.jpg",
        "performance_score": 0,
        "domain_rank": 6019,
        "domain_rank_updated": "2024-11-25T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "650a6137745eaac7102126a0c94f8560654aab8e",
    "url": "https://www.ilmessaggero.it:443/frosinone/indotto_addio_trasnova_licenziati_120_lavoratori-8511504.html",
    "ord_in_thread": 0,
    "parent_url": null,
    "author": "Alberto Simone",
    "published": "2024-12-01T06:50:00.000+02:00",
    "title": "Indotto, addio Trasnova: licenziati 120 lavoratori",
    "text": "Altri licenziamenti sotto l'albero per le aziende dell'indotto Stellantis. Ora è ufficiale, Trasnova se ne va: nella tarda serata di venerdì, a margine dello sciopero generale proclamato da Cgil e Uil è arrivata la notizia che ormai tutti si aspettavano, non è un caso che gli operai della società che si occupa di movimentazione auto nel piazzale Stellantis, unitamente a quelli di Logitech e Teknoservice, entrambe collegate a Trasnova, sono in sciopero con gli operai della De Vizia. Gli addetti alle pulizie hanno già ricevuto ormai da oltre un mese la comunicazione di licenziamento collettivo. Quelli di Trasnova, Logitech e Teknoservice troveranno la lettera sotto l'albero di Natale, intanto da ieri è ufficiale che Stellantis non ha rinnovato le commesse a Trasnova per il 2025. Il mancato rinnovo dell’appalto in tutti gli stabilimenti italiani si traduce in circa 500 licenziamenti, 120 dei quali riguardano lo stabilimento di Piedimonte San Germano. Salgono a 150 i posti di lavoro che andranno persi entro fine anno sommando a queste aziende anche i 32 della De Vizia. L’emorragia occupazionale potrebbe superare le 600 unità se nei prossimi giorni analoghi provvedimenti verranno presi per le aziende di pulizie macchinari e per gli addetti della mensa, ovvero le società Atlas, Iscot e Break&Lunch. Per questo motivo già da domani mattina riprenderà lo sciopero ad oltranza dinanzi ai cancelli dello stabilimento Stellantis. LO SCENARIO «La cosa più grave è che queste attività le farà Stellantis, ci sarà cioè l’internalizzazione di questi servizi e noi non possiamo accettarlo, per questo continueremo a protestare per provare a sensibilizzare sempre di più il territorio», dice il segretario provinciale della Uilm Gennaro D’Avino, che poi racconta: «Ancora più grave che questo accada sotto Natale, ci sono padri di famiglia che vengono da me in lacrime perché i figli gli domandano cosa porterà Babbo Natale e loro non sanno cosa rispondere». Di situazione ormai al capolinea parla anche la Fiom: «Nella giornata dello sciopero generale proclamato da Cgil e Uil, con un tempismo che conferma quanto Stellantis consideri le lavoratrici e i lavoratori italiani, la multinazionale italo-francese ha comunicato alla Trasnova che il prossimo 31 dicembre non sarà rinnovata la commessa per la movimentazione auto negli stabilimenti di Mirafiori, Cassino, Pomigliano e Melfi». Il segretario provinciale della federazione Filt-Cgil David Guidi, che si occupa nello specifico della vertenza Trasnova, spiega che non si tratta certo di una doccia fredda, ma allo stesso tempo argomenta: «La società da tempo ci aveva preannunciato che stava avendo interlocuzioni con Stellantis per avere una proroga, invece è giunta la notizia che le commesse termineranno il 31 dicembre. Da parte di Stellantis c’è l’intenzione di internalizzare il servizio». «Per i lavoratori della Trasnova si apre un periodo particolarmente difficile ed è davvero molto concreto il rischio di perdere il lavoro nel 2025», spiegano dalla Fim-Cisl. Il sindacato capitanato da Ferdinando Uliano rileva come «la perdita dell'accordo con Stellantis e la conseguente perdita di commesse mettono in ginocchio i lavoratori in un periodo particolarmente complicato nel quale si è fatto ricorso agli ammortizzatori sociali, che sono in scadenza. La Fim-Cisl chiede di mettere in campo azioni comuni ad azienda e governo: sarà un 2025 molto difficile e se non lavoriamo tutti insieme nella stessa direzione non ne usciremo bene».",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Labor",
        "Economy, Business and Finance",
        "Social Issue"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [
            {
                "name": "Trasnov",
                "sentiment": "neutral"
            },
            {
                "name": " Stellanti",
                "sentiment": "none"
            }
        ],
        "organizations": [
            {
                "name": " Logitec",
                "sentiment": "none"
            },
            {
                "name": " Cgi",
                "sentiment": "none"
            },
            {
                "name": " Ui",
                "sentiment": "none"
            }
        ],
        "locations": [
            {
                "name": " Piedimonte San German",
                "sentiment": "none"
            },
            {
                "name": " piazzale Stellanti",
                "sentiment": "none"
            },
            {
                "name": " Trasnov",
                "sentiment": "none"
            }
        ]
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-12-01T08:39:53.352+02:00",
    "updated": "2024-12-01T08:39:53.352+02:00"
}