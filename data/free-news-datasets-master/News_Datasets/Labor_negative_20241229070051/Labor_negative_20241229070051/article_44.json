{
    "thread": {
        "uuid": "305f85efdaf34af9fb3f5d676c25c542197ef0c8",
        "url": "https://ilmanifesto.it/cgil-e-uil-non-mollano-sciopero-e-46-piazze-contro-meloni-e-salvini",
        "site_full": "ilmanifesto.it",
        "site": "ilmanifesto.it",
        "site_section": "https://cms.ilmanifesto.it/feed",
        "site_categories": [
            "politics",
            "law_government_and_politics"
        ],
        "section_title": "il manifesto",
        "title": "Cgil e Uil non mollano: sciopero e 46 piazze contro Meloni e Salvini",
        "title_full": "Cgil e Uil non mollano: sciopero e 46 piazze contro Meloni e Salvini",
        "published": "2024-11-29T00:01:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://static.ilmanifesto.it/2024/11/29desk1f01-manifestazione-nazionale-di-cgil-e-uil-salario-salute-diritti-occupazione-ansa.jpg",
        "performance_score": 0,
        "domain_rank": 18545,
        "domain_rank_updated": "2024-11-25T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "305f85efdaf34af9fb3f5d676c25c542197ef0c8",
    "url": "https://ilmanifesto.it/cgil-e-uil-non-mollano-sciopero-e-46-piazze-contro-meloni-e-salvini",
    "ord_in_thread": 0,
    "parent_url": null,
    "author": "Massimo Franchi",
    "published": "2024-11-29T00:01:00.000+02:00",
    "title": "Cgil e Uil non mollano: sciopero e 46 piazze contro Meloni e Salvini",
    "text": "[Lavoro](/sezioni/lavoro)\nCgil e Uil non mollano: sciopero e 46 piazze contro Meloni e Salvini\nIl Tar conferma la precettazione: 4 ore nel trasporto aereo e Tpl. Bombardieri: oramai il Garante è di parte, non più un arbitro. Landini sarà a Bologna, il segretario Uil a Napoli Intanto la Cisl firma un altro «contratto in solitaria»\nIl Tar conferma la precettazione: 4 ore nel trasporto aereo e Tpl. Bombardieri: oramai il Garante è di parte, non più un arbitro. Landini sarà a Bologna, il segretario Uil a Napoli Intanto la Cisl firma un altro «contratto in solitaria»\n[Edizione del 29 novembre 2024](/edizioni/il-manifesto/il-manifesto-del-29-11-2024)\nIl quarto sciopero generale di Cgil e Uil in quattro anni coincide oggi anche con il Black Friday, e non è un caso.\nLa data però era già stata scelta da vari Cobas – senza l’Usb – e la concomitanza dei due scioperi generali ha aperto la strada all’ennesimo dimezzamento nei trasporti deciso da PrecettoLaQualunque Matteo Salvini, imbeccato dalla Commissione di garanzia sugli scioperi nei servizi essenziali – mai di profilo giuslavoristico così basso e mai così di nomina politica. «È diventato di parte, il Garante del governo – attacca il segretario Uil PierPaolo Bombardieri – abbiamo aperto una discussione molto franca sul diritto di sciopero, e invece si risponde sbattendo la porta. Noi abbiamo perso fiducia nel Garante, non lo vediamo più come un arbitro».\nIeri il Tar – ma c’erano pochi dubbi – ha confermato la legittimità della decisione rispetto a un ricorso di Cub e Sgb che accusano Cgil e Uil di aver solo annunciato l’impugnazione e la sospensiva senza averla fatta veramente, limitandosi a un ricorso sul merito della decisione che non poteva essere accolto d’urgenza – e dunque nel trasporto aereo lo sciopero sarà dalle 10 alle 14, mentre nel Tpl ogni città ha i suoi orari, mentre saranno rispettate le fasce di garanzia e i treni circoleranno normalmente visto che Cgil e Uil ne avevano già previsto l’esclusione per lo sciopero dello scorso weekend dell’Usb.\nLA GARANTE PAOLA BELLOCCHI proprio ieri era alle commissioni Trasporti e Lavoro della Camera dove – «in una audizione imbarazzante» secondo Arturo Scotto del Pd – ha ribadito «il potere di segnalazione di un pregiudizio grave ed imminente ai diritti costitituzionali della persona»: «abbiamo valutato che far fare lo sciopero a tutte le confederazioni – ha spiegato Bellocchi – avrebbe determinato un disequilibrio, una violazione del diritto alla mobilità degli utenti». Insomma, per la Garante gli scioperi generali che bloccavano il paese e facevano cadere i governi – all’epoca della destra – non hanno più ragion d’essere.\nDifficile che oggi si blocchi il paese anche perché la Cisl continua nella sua deriva governista, non fa uno sciopero generale da tempo immemore e nelle ultime settimane ha sottoscritto «in solitaria» il contratto dei pubblici Funzioni centrali – e presto potrebbe farlo nella sanità – e, sempre in un’azienda pubblica come Poste, ieri ha firmato un accordo «farsa» su 7.500 assunzioni e ha escluso Cgil e Uil da una procedura di raffreddamento, il tutto sempre assieme a piccoli sindacati corporativi.\nDetto questo, la combattività di Landini e Bombardieri è coriacea e l’asse che ha isolato Sbarra oggi scenderà in piazza in ben 46 città, in tutte le regioni e gran parte delle province.\nLA SCELTA DI TANTE manifestazioni «sul territorio» – rispetto alla spalmatura su quattro giorni e macroaeree del 2023 – si spiega con la volontà di dare spazio e voce alle tante vertenze locali e nazionali – a partire da Beko – che stanno colpendo lungo tutto lo stivale in queste settimane.\nMaurizio Landini sarà a Bologna dove il corteo partirà da quella porta Lame, che fu teatro di una grande pagina partigiana, per arrivare a piazza Maggiore. Pierpaolo Bombardieri invece parlerà dal palco di piazza Matteotti a Napoli.\nA Milano concentramento alle ore 9,30 in Largo 11 settembre 2001 e partenza in corteo con successivo arrivo in piazza San Babila.\nA Roma il corteo partirà alle 9,30 da piazza Esquilino e si concluderà in via dei Fori Imperiali, dove interverranno i segretari generali regionali con conclusioni affidate a Francesca Re David, segretaria confederale della Cgil nazionale.\nL’OBIETTIVO DELLO SCIOPERO, come da sottotitolo, è «cambiare la manovra di bilancio», rivendicando come la misura principale della terza del governo Meloni – il taglio del cuneo fiscale – sia figlia del successo del primo sciopero generale di Cgil e Uil, nel 2021 con Mario Draghi che l’anno dopo si decise a seguire la richiesta della piattaforma confederale firmata anche dalla Cisl. Proprio a dimostrazione che gli scioperi generali servono.\nD’accordo con i motivi dello sciopero c’è tutto il fu campo largo. La segretaria Pd Elly Schlein annuncia: «Saremo al fianco dei sindacati e dei lavoratori e delle lavoratrici in sciopero». «Salvini e gli altri ministri, invece di precettare, dovrebbero prima di tutto imparare ad ascoltare», dicono dal M5s. Nicola Fratoianni e Angelo Bonelli di Avs saranno a Bologna con Landini.\nABBONAMENTI\nPassa dalla parte del torto.\nSostieni l’informazione libera e senza padroni.\nLeggi senza limiti il manifesto su sito e app in anteprima dalla mezzanotte. E tutti i servizi della membership sono inclusi.\nI consigli di mema\nGli articoli dall'Archivio per approfondire questo argomento",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Labor",
        "Politics",
        "Social Issue"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-29T02:24:35.261+02:00",
    "updated": "2024-11-29T02:24:35.261+02:00"
}