{
    "thread": {
        "uuid": "62ef5bb00b100f6ad5458473ddc376969679d5d9",
        "url": "https://www.torinoggi.it/2024/11/29/leggi-notizia/argomenti/torinoggiit/articolo/poste-tira-dritto-e-chiude-7-uffici-in-piemonte-bussalino-ottenuto-postamat-e-appoggio-dei-serviz.html",
        "site_full": "www.torinoggi.it",
        "site": "torinoggi.it",
        "site_section": "https://www.torinoggi.it",
        "site_categories": [
            "media"
        ],
        "section_title": "Torinoggi.it&nbsp;-&nbsp;Notizie Torino - News e video in tempo reale di cronaca, politica, attualità, eventi",
        "title": "Poste tira dritto e chiude 7 uffici in Piemonte. Bussalino: &quot;Ottenuto Postamat e appoggio dei servizi nei negozi di vicinato&quot;",
        "title_full": "Poste tira dritto e chiude 7 uffici in Piemonte. Bussalino: &quot;Ottenuto Postamat e appoggio dei servizi nei negozi di vicinato&quot;",
        "published": "2024-11-29T18:08:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.torinoggi.it/fileadmin/archivio/torinoggi/incontro_poste_italiane.jpg",
        "performance_score": 0,
        "domain_rank": 115704,
        "domain_rank_updated": "2024-11-25T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "62ef5bb00b100f6ad5458473ddc376969679d5d9",
    "url": "https://www.torinoggi.it/2024/11/29/leggi-notizia/argomenti/torinoggiit/articolo/poste-tira-dritto-e-chiude-7-uffici-in-piemonte-bussalino-ottenuto-postamat-e-appoggio-dei-serviz.html",
    "ord_in_thread": 0,
    "parent_url": null,
    "author": "Cinzia Gatti",
    "published": "2024-11-29T18:08:00.000+02:00",
    "title": "Poste tira dritto e chiude 7 uffici in Piemonte. Bussalino: &quot;Ottenuto Postamat e appoggio dei servizi nei negozi di vicinato&quot;",
    "text": "Poste Italiane tira dritto e il prossimo 16 dicembre chiuderà cinque uffici postali a Torino e due a Novara. Questa mattina si è svolto un confronto tra Regione Piemonte con l'assessore agli Enti Locali Enrico Bussalino, la vicesindaca di Torino Michela Favaro, l’assessore di Novara Maria Cristina Stangalini, il responsabile Relazioni Istituzionali Macro Area Nord Ovest di Poste Italiane S.p.A, Federico Sichel, e il responsabile Gestione Operativa MP Macro Area Nord Ovest, Giovanni Bessi.\nL'incontro\nL’incontro è stato convocato dalla Regione, dopo l’invio di una lettera da parte dell’assessore Bussalino per chiedere un confronto diretto sulle motivazioni alla base del piano di razionalizzazione, che prevede la chiusura di sette uffici postali sul nostro territorio. La notizia ha [suscitato preoccupazione](https://www.torinoggi.it/2024/11/24/leggi-notizia/argomenti/attualita-8/articolo/poste-chiude-cinque-uffici-a-torino-il-sindaco-pronti-a-passare-alle-vie-legali.html), in particolare tra i cittadini più anziani, per i quali l’accesso ai servizi postali rappresenta un’esigenza primaria e lo spostamento verso sedi alternative potrebbe risultare difficoltoso.\nLa Regione - insieme a Torino e Novara - ha chiesto a Poste Italiane di fare un passo indietro sulle chiusure, proponendo eventualmente una riduzione degli orari di apertura. Una proposta non raccolta dall'azienda, che ha annunciato di voler tirare dritto.\nNuovi Postamat\nLe istituzioni hanno rilanciato, chiedendo ed ottenendo, nuovi Postamat. In parallelo verranno attivati anche i “PuntoLIS”, ovvero punti di appoggio presso negozi di vicinato come tabaccherie e farmacie, dove sarà possibile accedere a servizi postali di base. Questo per permettere ai residenti di poter ad esempio pagare le bollette e prelevare contante, in particolare nelle aree dove già si registrano carenze di banche.\nCinque uffici chiusi a Torino\nSoluzioni che non hanno convinto la vicesindaca Favaro, rammaricata \"di non aver incontrato la disponibilità ad una rivalutazione né un rinvio dei provvedimenti di chiusura\". A Torino i presidi che abbasseranno definitivamente le serrande il prossimo 16 dicembre sono: via Nizza 88 (Torino 55), via Francesco Guicciardini 28 (Torino 13); via Verres 1/A (Torino 78); corso Casale 196 (Torino 53) e via alla Parrocchia 3/A (Torino 54). Negli scorsi giorni il sindaco Stefano Lo Russo aveva dichiarato di essere pronto anche a passare alle vie legali.\nA condividere la posizione di Favaro i consiglieri regionali del PD Alberto Avetta e Nadia Conticelli, che insieme alla capogruppo regionale di AVS Alice Ravinale chiariscono: \"Poste Italiane non può ignorare il fronte comune di cittadini ed istituzioni contro la chiusura\".",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Economy, Business and Finance",
        "Labor"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-29T20:30:05.555+02:00",
    "updated": "2024-11-29T20:30:05.555+02:00"
}