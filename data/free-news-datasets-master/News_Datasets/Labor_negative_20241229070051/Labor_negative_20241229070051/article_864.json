{
    "thread": {
        "uuid": "f6e1fa75eda012000032fdbef8a5a28ff274b2b4",
        "url": "https://www.cataniatoday.it/cronaca/slc-cgil-e-uilcom-uil-catania-stipendi-in-ritardo-per-150-lavoratori-del-call-center-mics.html",
        "site_full": "www.cataniatoday.it",
        "site": "cataniatoday.it",
        "site_section": "http://www.cataniatoday.it/rss",
        "site_categories": [
            "media",
            "top_news_it",
            "top_news"
        ],
        "section_title": "CataniaToday",
        "title": "Slc Cgil e Uilcom Uil Catania: \"Stipendi in ritardo per 150 lavoratori del call-center Mics\"",
        "title_full": "Slc Cgil e Uilcom Uil Catania: \"Stipendi in ritardo per 150 lavoratori del call-center Mics\"",
        "published": "2024-11-30T17:58:00.000+02:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://www.cataniatoday.it/~shared/images/v2015/brands/citynews-cataniatoday.png",
        "performance_score": 0,
        "domain_rank": 139860,
        "domain_rank_updated": "2024-11-25T23:00:00.000+02:00",
        "social": {
            "facebook": {
                "likes": 0,
                "comments": 0,
                "shares": 0
            },
            "vk": {
                "shares": 0
            }
        }
    },
    "uuid": "f6e1fa75eda012000032fdbef8a5a28ff274b2b4",
    "url": "https://www.cataniatoday.it/cronaca/slc-cgil-e-uilcom-uil-catania-stipendi-in-ritardo-per-150-lavoratori-del-call-center-mics.html",
    "ord_in_thread": 0,
    "parent_url": null,
    "author": "Ufficio stampa",
    "published": "2024-11-30T17:58:00.000+02:00",
    "title": "Slc Cgil e Uilcom Uil Catania: \"Stipendi in ritardo per 150 lavoratori del call-center Mics\"",
    "text": "[Cronaca](/cronaca/)\nSlc Cgil e Uilcom Uil Catania: \"Stipendi in ritardo per 150 lavoratori del call-center Mics\"\n“Solo parole, stipendi in ritardo, per 150 lavoratrici e lavoratori del call-center Mics che ha sede a Motta Sant’Anastasia e tra i suoi committenti ha Enel e Italia On Line. L’azienda non ha mantenuto gli impegni assunti con le organizzazioni sindacali. Oltre alle iniziative di protesta, abbiamo quindi deciso di scrivere a Ministero del Made in Italy-Mimit, Enel e Iol per denunciare la situazione”. I segretari generali di Slc Cgil e Uilcom Uil Catania, Gianluca Patanè e Gaetano Cristaldi, contestano “il comportamento senza precedenti tenuto dai nuovi vertici del call-center Mics, che ha pagato in ritardo i propri dipendenti a settembre e versato un acconto del 50 per cento su ottobre”.\nI due esponenti sindacali aggiungono: “Mics è una società leader nel settore e in passato, quando apparteneva al gruppo Abramo, aveva sempre garantito la regolare retribuzione al proprio personale nonostante le gravi difficoltà del comparto. Lavoratrici e lavoratori avevano risposto con sacrifici considerevoli dimostrando lo stesso senso di responsabilità che viene rivelato adesso, quando il servizio a favore delle committenti è puntualmente assicurato con la consueta passione e professionalità”.\n“Il gruppo Abramo ha venduto il primo agosto il ramo aziendale Mics – aggiungono Patanè e Cristaldi – a una nuova proprietà, guidata da Federico Salmoiraghi. La cessione è avvenuta tramite procedura nazionale in sede ministeriale, con il Mimit come garante dell’operazione. Il management attuale si era presentato annunciando cambiamenti di prospettiva e la voglia di crescere nel territorio catanese, ma il ritardo nei pagamenti degli stipendi e l’assenza di coerenza rispetto alle promesse, persino quelle scritte, dimostra che alle parole non sono seguite azioni di pari effetto”.\nI segretari di Slc e Uilcom concludono: “Aperto lo stato di agitazione, sono già state indette due assemblee molto partecipate a cui hanno fatto seguito azioni di protesta, coordinate dalle nostre Segreterie territoriali e dalle Rappresentanze sindacali-Rsu. Malgrado ciò, è stato prestato un servizio come sempre impeccabile a Enel e Italia On Line. Siamo preoccupati e determinati, con tempestività e fermezza, a ogni iniziativa sindacale. Abbiamo già informato le nostre strutture nazionali e scriveremo immediatamente alle committenti di Mics e al Ministero garante perché siano a conoscenza di quanto sta accadendo in una provincia già segnata da una pesante crisi occupazionale e sociale. Chiediamo il saldo istantaneo delle spettanze dovute a lavoratrici e lavoratori ormai in seria difficoltà, nella speranza di un confronto con l’azienda finalmente serio e produttivo di effetti concreti”.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Labor",
        "Social Issue"
    ],
    "ai_allow": true,
    "canonical": false,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "syndication": {
        "syndicated": null,
        "syndicate_id": null,
        "first_syndicated": false
    },
    "rating": null,
    "crawled": "2024-11-30T21:12:25.677+02:00",
    "updated": "2024-11-30T21:12:25.677+02:00"
}