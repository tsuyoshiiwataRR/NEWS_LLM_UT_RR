{
    "thread": {
        "uuid": "7612e2eb0180316a9dafe15f29a300705c66cf64",
        "url": "https://www.ilmattino.it/napoli/area_metropolitana/rifiuti_stop_inceneritore_piano_contro_emergenza_usiamo_area_degli_stir-8288693.html",
        "site_full": "www.ilmattino.it",
        "site": "ilmattino.it",
        "site_section": "http://ilmattino.it//rss/napoli.xml",
        "site_categories": [
            "power_and_motorcycles",
            "sports",
            "top_news"
        ],
        "section_title": "Il Mattino - napoli",
        "title": "Termovalizzatore di Acerra, stop inceneritore piano contro l?emergenza rifiuti: «Usiamo l?area degli stir»",
        "title_full": "Termovalizzatore di Acerra, stop inceneritore piano contro l?emergenza rifiuti: «Usiamo l?area degli stir»",
        "published": "2024-08-09T00:15:00.000+03:00",
        "replies_count": 0,
        "participants_count": 1,
        "site_type": "news",
        "country": "IT",
        "main_image": "https://statics.cedscdn.it/photos/MED_HIGH/86/93/8288693_OBJ53779520_117612.jpg",
        "performance_score": 0,
        "domain_rank": 14814,
        "domain_rank_updated": "2024-08-06T13:07:25.000+03:00",
        "reach": null,
        "social": {
            "facebook": {
                "likes": 0,
                "comments": 0,
                "shares": 0
            },
            "gplus": {
                "shares": 0
            },
            "pinterest": {
                "shares": 0
            },
            "linkedin": {
                "shares": 0
            },
            "stumbledupon": {
                "shares": 0
            },
            "vk": {
                "shares": 0
            }
        }
    },
    "uuid": "7612e2eb0180316a9dafe15f29a300705c66cf64",
    "url": "https://www.ilmattino.it/napoli/area_metropolitana/rifiuti_stop_inceneritore_piano_contro_emergenza_usiamo_area_degli_stir-8288693.html",
    "ord_in_thread": 0,
    "parent_url": null,
    "author": "Dario De Martino",
    "published": "2024-08-09T00:15:00.000+03:00",
    "title": "Termovalizzatore di Acerra, stop inceneritore piano contro l?emergenza rifiuti: «Usiamo l?area degli stir»",
    "text": "Trentamila tonnellate di rifiuti indifferenziati da gestire in circa dieci giorni. È questo il peso che bisognerà gestire all’interno degli Stir e delle fosse di accumulo per sopperire al mancato funzionamento del termovalorizzatore di Acerra. La notizia dell’avaria dell’impianto del Comune a Nord di Napoli è arrivata mercoledì a Palazzo Santa Lucia. La preoccupazione non manca. Anche perché quando si parla di rifiuti in Campania, l’allerta è sempre massima. La Regione monitoria costantemente il flusso di rifiuti che ogni giorno vengono prodotti e gli spazi disponibili all’interno degli Stir per poter sopperire allo stop. L’obiettivo è ovviamente quello di evitare ad ogni costo la presenza di rifiuti ammassati per le strade, immagine che i napoletani non vogliono vedere mai più. Anche perché il caldo di agosto renderebbe ancor più insopportabile e difficile da gestire un’emergenza rifiuti. A Palazzo Santa Lucia, però, hanno le idee abbastanza chiare su come gestire le circa trentamila tonnellate di rifiuti. E oggi sperano di avere buone notizie da A2a, la società che gestisce l’impianto di Acerra, circa i tempi di ripristino del termovalorizzatore. La speranza, ovviamente, è che servano meno dei dieci giorni inizialmente previsti. Ma andiamo con ordine, partendo dai numeri. Stando ai dati di Palazzo Santa Lucia, ogni giorno in Campania vengono prodotti circa 3.100-3.200 tonnellate di rifiuti indifferenziati. Un numero che ad agosto va a calare. Napoli città produce normalmente circa un terzo dei rifiuti dell’intera Regione. E nonostante l’afflusso turistico che anche in queste settimane sta riempiendo il capoluogo campano, sono anche tanti i napoletani che scappano dall’afa partenopea per qualche giorno di riposo. Il bilancio, quindi, rende la città più vuota. E questo incide, riducendo, secondo i calcoli di Palazzo Santa Lucia, sulla quantità di rifiuti prodotta rispetto ad altri periodi dell’anno. Si scende, in particolare, attorno alle 3mila tonnellate di rifiuti al giorno. Se lo stop dell’impianto di Acerra, quindi, dovesse durare dieci giorni come previsto dalla prima analisi di A2a, sarebbero 30mila le tonnellate di rifiuti da gestire nell’attesa della ripartenza del termovalorizzatore. Di queste, però, in Regione calcolano che circa 10mila tonnellate riguardino la frazione di umido che già normalmente viene portata fuori dalla Regione. Restano, quindi, 20mila tonnellate a cui trovare collocazione fino alla ripartenza del termovalorizzatore. «È stato varato un piano per stoccare i rifiuti utilizzando la fossa di accumulo del termovalorizzatore e gli spazi di stoccaggio presso gli Stir provinciali ed aree pertinenziali», aveva spiegato mercoledì il vicepresidente della Regione con delega all’Ambiente Fulvio Bonavitacola nell’annunciare il problema sorto per l’impianto di Acerra. In particolare circa 10mila tonnellate dovrebbero essere stoccate nelle fosse di accumulo, 6mila nei piazzali e altre 4mila sono la frazione di secco che viene già normalmente portata fuori Regione. Numeri che rappresentano, ovviamente, soltanto una stima programmatica. La verifica della quantità di rifiuti prodotta quotidianamente e degli spazi di stoccaggio rimanenti agli interno degli Stir e delle fosse di accumulo vengono monitorati costantemente per capire, giorno per giorno, come affrontare lo stop dell’impianto. Il piano di Palazzo Santa Lucia per gestire questa settimana e più di emergenza, ovviamente, è una soluzione tampone. La speranza della Regione, ma anche di tutte le amministrazioni comunali e di tutti i cittadini i campani, è che l’impianto di Acerra possa ripartire al più presto. Ma cosa è accaduto al termovalorizzatore? Dalla giornata di martedì sono state fermate le tre linee e la turbina per un’avaria sul sistema di lubrificazione della turbina dell’impianto. A2a, la società di gestione dell’impianto, nella prima comunicazione alla Regione nella giornata di mercoledì ha precisato che «occorrendo intervenire sulle tre caldaie e sulla turbina, aprendone alcune parti, si prevede al momento una fermata totale del termovalorizzatore per almeno una decina di giorni, salvo ulteriori approfondimenti a seguito di analisi più dettagliata». Ebbene proprio oggi dovrebbero arrivare gli approfondimenti dettagliati annunciati mercoledì. La turbina ieri era ancora in fase di raffreddamento. Nella giornata di oggi i gestori dovrebbero avere le condizioni per entrare con i tecnici del costruttore dell’impianto e avere la prima vera diagnosi del problema. Con la diagnosi, per restare nel linguaggio medico, si dovrebbe avere così anche la prognosi. L’auspicio della squadra guidata da Bonavitacola è che servano anche meno dei dieci giorni previsti.",
    "highlightText": "",
    "highlightTitle": "",
    "highlightThreadTitle": "",
    "language": "italian",
    "sentiment": "negative",
    "categories": [
        "Social Issue",
        "Environment"
    ],
    "ai_allow": true,
    "webz_reporter": false,
    "external_links": [],
    "external_images": [],
    "entities": {
        "persons": [],
        "organizations": [],
        "locations": []
    },
    "rating": null,
    "crawled": "2024-08-09T00:36:20.249+03:00",
    "updated": "2024-08-09T00:57:54.227+03:00"
}